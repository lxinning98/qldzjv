第1000-01部～佛说大乘菩萨藏正法经四十卷（第一卷～第十卷）
================================================================

**宋西天三藏朝散大夫传梵大师法护等奉诏译**

**佛说大乘菩萨藏正法经卷第一**

长者贤护品第一之一
------------------

　　如是我闻。一时世尊。在舍卫国坐夏安居。满三月已。出行访其裁制成办衣服之者。与大苾刍众千二百五十人俱。并余苾刍苾刍尼优婆塞优婆夷国王大臣。沙门婆罗门长者及诸外道。乃至天龙夜叉乾闼婆阿修罗迦楼罗紧那罗摩睺罗伽等。于佛世尊。尊重恭信志诚供养。世尊受世供利。与世福田。所谓饮食衣服坐卧之具。病缘医药及余广多受用等物。以佛世尊名称善誉殊胜高显超出世间。如来应供正等正觉明行足善逝世间解无上士调御丈夫天人师佛世尊十号具足。于天人阿修罗沙门婆罗门。若魔若梵一切世间大众之中。以自通力而证圣果。随所游止宣说正法。初善中善后善。文义深远纯一无杂。圆满清白梵行之相。

　　尔时世尊徐缓。而至摩伽陀国。次第经行至王舍大城。到已止于鹫峰山中。是时王舍城中。有一长者其名贤护。宿植善本于先佛所广作佛事。具大财富广多主宰受用之物。积以金银财谷库藏。增集摩尼真珠砗磲珊瑚吠琉璃等。及诸象马牛羊奴婢侍从并营作人。时贤护长者。闻沙门瞿昙从王宫出净信出家。与大苾刍众。千二百五十人俱。经游摩伽陀国。次第至于王舍大城。止其鹫峰山中。而彼沙门瞿昙。具足广大色相功德。名称善誉超出世间。成正觉果如来应供正等正觉明行足善逝世间解无上士调御丈夫天人师佛世尊。随其所应宣说正法。初善中善后善。文义深远纯一无杂。圆满清白梵行之相。长者即作是念。我今宜应诣彼沙门瞿昙之所亲近瞻礼。彼佛如来应供正等正觉。色相功德斯为甚善。时贤护长者作是念已。即与五百长者俱。出王舍大城诣佛瞻礼。

　　尔时世尊。日初分时着衣持钵。与苾刍众恭信围绕。入王舍大城次第乞食。而佛世尊威仪严肃履步调寂。清净光明普照世间。进止屈伸端直清净。时贤护等五百长者。遥见世尊徐徐而来。威容相好清净端严。诸根调柔意念寂静。胜善调伏如大龙王。复类泉流清净无染。有无数天人大众导从围绕。身相巍巍犹紫金色。三十二相八十种好庄严具足。天雨众花广大殊妙。其所雨花周遍稠密。复有千俱胝叶七宝莲花随足而蹈。世尊具足无数百千威仪功德。自远而来。时诸长者于其路左如是见已。于佛世尊深生净信。以清净心前诣佛所。到佛所已头面礼足。肃躬恭信住立佛前。时贤护等五百长者。俱白佛言。世尊瞿昙。于大众中相好增胜。世尊瞿昙于大众中威德增胜。世尊瞿昙于大众中名称增胜。世尊瞿昙。于大众中光明增胜。世尊瞿昙真金色相最上增胜。世尊身相如古金仙。世尊身相妙无等等。世尊诸相具希有法。世尊瞿昙。一切世间无与等者。我见世尊具足如是威相功德。以何缘故舍家出家。

　　尔时贤护长者。即以偈词而伸赞叹。

　　如我昔闻佛世尊　　名称吉祥及威德

  　　最上妙相我今观　　殊胜光明具如是

  　　清净妙好真金相　　金色高胜众所观

  　　离尘无染处众中　　如众星中妙月现

  　　我昔归命人中尊　　如须弥山极高胜

  　　犹天妙盖顶相严　　周遍次第而普覆

  　　顶骨首发软复滑　　同彼帝青妙色相

  　　颈相犹如孔雀王　　右旋宛转而柔软

  　　额广平正复洁白　　双眉犹如帝释弓

  　　眉间毫相净复明　　如星中王善照曜

  　　两目善妙喜爱相　　睹者咸生欢悦意

  　　谛观不起厌足心　　顶礼世尊清净目

  　　我睹人中尊鼻相　　隆高修直如金山

  　　唇如琥珀类频婆　　清净复如净珠宝

  　　齿相明净复洁白　　如乳如藕及如鸭

  　　坚牢清净密复齐　　随所动转而善爱

  　　大小诸齿密不厚　　四牙锋利而无垢

  　　犹如鹅王处鹅群　　光莹清净白中白

  　　面如初日净光照　　赤优钵罗及铜色

  　　舌相净妙而广长　　遍覆面门悉清净

  　　我于天人梵世中　　未尝见佛妙相好

  　　耳轮犹如师子王　　具师子相善无畏

  　　我观喉相具威德　　善纳众味净光明

  　　正直颈项无曲邪　　常得味中之上味

  　　容仪敦肃而殊妙　　七处平满世所闻

  　　最胜吉祥人中尊　　如日光明现峰顶

  　　七处平满其所谓　　二手足心及二肩

  　　一颈平满七处同　　圆具清净而明焕

  　　双臂修直复佣圆　　其犹龙王妙清净

  　　无高无下二臂同　　双垂二臂立过膝

  　　上半身如师子王　　如尼拘陀身圆满

  　　犹那罗延不坏身　　大力忍力皆具足

  　　身毛上靡而柔软　　彼一一毛皆右旋

  　　尘翳不染净妙身　　譬彼莲花不着水

  　　阴藏隐覆而复密　　犹如调善妙马王

  　　双髀其犹软草同　　双腨次第而安住

  　　足跟平满趺相称　　手足皆具网鞔相

  　　复如鹅王指纤长　　手足数周二十指

  　　手指纤长赤铜甲　　诸指柔毛而下覆

  　　足下圆具千辐轮　　踝骨不粗而不现

  　　履步平满无高下　　行时离地及四指

  　　世间最胜妙相圆　　按地宝莲随足蹈

  　　世尊行步大无畏　　如师子王无高下

  　　不迟不速处中平　　游戏自在无恐畏

  　　诸天雨众微妙花　　空中竞奏妙音乐

  　　非人供养启恭虔　　此佛神通希有相

  　　色相超越毗沙门　　威光胜踰百千日

  　　天人魔梵诸众中　　悉无如是胜功德

  　　今我内心起疑念　　佛具最上神通力

  　　复见何等功德门　　故佛出家成圣果

　　尔时世尊告贤护等诸长者言。诸长者。我见十种诸娆乱法世间合集。斯苦甚大。何等为十。一者生为娆乱。二者老为娆乱。三者病为娆乱。四者死为娆乱。五者忧为娆乱。六者悲为娆乱。七者苦为娆乱。八者烦恼为娆乱。九者愁叹为娆乱。十者轮回为娆乱。如是十种诸娆乱法。世间合集我见是已。是故我乃净信出家。趣证阿耨多罗三藐三菩提果。

　　尔时世尊欲重宣此义而说偈言。

　　诸愚夫异生　　轮回网羁绊

  　　生娆乱愁叹　　老病旋逼逐

  　　忧悲故苦恼　　死法来吞食

  　　若救度出离　　解脱三有网

　　复次长者。嗔之一法互相损害世间合集。斯苦甚大。损害有十。何等为十。一者以我心故。过去已作诸损害事。二者生起思念。现在今作诸损害事。三者生起思念。未来当作诸损害事。四者我所爱者生起思念。而不已作诸损害事。五者我所爱者生起思念。而不今作诸损害事。六者我所爱者生起思念。而不当作诸损害事。七者非我爱者生起思念。过去已作诸损害事。八者非我爱者生起思念。现在今作诸损害事。九者非我爱者生起思念。未来当作诸损害事。十者生起思念。作无义利损害过失。如是十种诸损害事世间合集。我见是已。为令离彼诸损害故。是故我乃净信出家。趣证阿耨多罗三藐三菩提果。

　　尔时世尊重说偈言。

　　众生嗔最大　　各各互相害

  　　已现当损害　　成十损害事

  　　爱者不生害　　已作及当作

  　　现作亦复然　　不成损害法

  　　于我非友爱　　作诸损害事

  　　已现当亦然　　生损害罪业

  　　并无义过失　　十损害缠缚

  　　我见损害法　　乃净信出家

　　复次长者。种种见中诸险恶见。世间合集斯苦甚大。险恶见者。有其十种。何等为十。一者于我见中起险恶见。二者众生见中起险恶见。三者寿者见中起险恶见。四者于人见中起险恶见。五者于断见中起险恶见。六者于常见中起险恶见。七者无作见中起险恶见。八者无因见中起险恶见。九者不平等见中起险恶见。十者于邪见中起险恶见。如是十种诸险恶见。我见是已。为欲普令破诸见故。是故我乃净信出家。趣证阿耨多罗三藐三菩提果。

　　尔时世尊重说偈言。

　　我人众生见　　寿者见亦然

  　　诸愚夫异生　　险恶见所覆

  　　断常及无作　　邪无因不平

  　　令安立正见　　是故我出家

  　　我于阿僧祇　　那庾多百千

  　　俱胝劫数中　　为众生利乐

　　复次长者。有大病箭世间合集。斯苦甚大。大病箭者有其十种。何等为十。一者爱箭。二者无明箭。三者欲箭。四者贪箭。五者嗔箭。六者痴箭。七者慢箭。八者见箭。九者成箭。十者坏箭。如是十种诸大病箭。我欲普令悉得拔除。是故我乃净信出家。趣证阿耨多罗三藐三菩提果。

　　尔时世尊重说偈言。

　　爱箭故贪积　　无智故暗冥

  　　无明痴暗覆　　旋趣于他蕴

  　　欲箭随射激　　贪箭故吞食

  　　嗔箭起昏迷　　痴箭都所覆

  　　见箭起违背　　慢成坏亦然

  　　诸愚夫异生　　乃互相毁呰

  　　此妄止真实　　互相兴违诤

  　　破世间病箭　　唯佛无生法

  　　世间诸众生　　常为箭所射

  　　为救护拔除　　悉令离诸苦

**佛说大乘菩萨藏正法经卷第二**

长者贤护品第一之二
------------------

　　复次长者。爱等诸法建立根本世间合集。斯苦甚大。爱根本法有其十种。何等为十。一者以爱缘故而起追求。二者追求缘故乃生贪着。三者以贪缘故而兴我见。四者我见缘故计为决定五者决定缘故乃生欲贪。六者欲贪缘故即起计着。七者计着缘故而生悭吝。八者悭吝缘故而为执取。九者执取缘故即不防护。十者不防护缘而生众苦。以不护故执持刀杖斗战诤讼。由此因故兴两舌等多种罪业不善之法。如是十种爱根本法世间合集。我见是已。欲令安立无根本法。是故我乃净信出家。趣证阿耨多罗三藐三菩提果。

　　尔时世尊。重说偈言。

　　众生爱所吞　　于此彼追求

  　　得利贪我见　　所受为决定

  　　此事我当作　　乃欲贪增长

  　　欲贪增长已　　计着生悭吝

  　　世间悭过失　　坚固而执着

  　　以执故不护　　起罪咎相续

  　　愚者以不护　　执刀杖损害

  　　广作诸罪业　　其后苦增长

  　　爱缘增长已　　乃生于众苦

  　　我证胜菩提　　令住无根本

　　复次长者。邪定聚法世间合集。斯苦甚大。邪法有十。何等为十。一者邪见。二者邪思惟。三者邪语。四者邪业。五者邪命。六者邪勤。七者邪念。八者邪定。九者邪解脱。十者邪智。如是十种邪定聚法。世间合集斯苦甚大。我见是已。普令超越一切邪法。是故我乃净信出家。趣证阿耨多罗三藐三菩提果。

　　尔时世尊。重说偈言。

　　邪见所含藏　　邪思惟境界

  　　谈说邪语言　　起作诸邪业

  　　邪命及邪勤　　邪念与邪定

  　　起彼邪解脱　　一向生邪智

  　　此诸邪定聚　　诸愚者安立

  　　令翻邪入正　　是故我出家

　　复次长者。恶道深险世间合集。斯苦甚大。渐向恶趣增长恶趣广开恶趣。谓不善业有其十种。何等为十。一者杀生。二者偷盗。三者邪染。四者妄言。五者绮语。六者两舌。七者恶口。八者贪。九者嗔。十者邪见。如是十种不善业道。渐向恶趣增长恶趣广开恶趣。我见是已。为令出离诸险恶道。是故我乃净信出家。

　　趣证阿耨多罗三藐三菩提果。

　　尔时世尊。重说偈言。

　　众生起杀命　　侵取他财物

  　　欲邪行遍行　　速堕于地狱

  　　两舌及恶口　　妄言无决定

  　　愚者绮饰语　　异生烦恼缚

  　　贪心乐他富　　嗔起诸过失

  　　邪见破坏多　　当堕于恶趣

  　　身有三种罪　　语四种应知

  　　意三罪亦然　　作者堕恶趣

  　　若造诸罪者　　定堕于恶趣

  　　若离此三罪　　必不堕恶趣

　　复次长者。烦恼随烦恼。诸杂染垢世间合集。斯苦甚大。杂染有十。何等为十。一者悭吝垢杂染。二者毁戒垢杂染。三者嗔恚垢杂染。四者懈怠垢杂染。五者散乱垢杂染。六者恶慧垢杂染。七者无闻垢杂染。八者疑惑垢杂染。九者无信解垢杂染。十者不尊重垢杂染。如是十种诸杂染法世间合集。我见是已。普令安住无杂染法。是故我乃净信出家。趣证阿耨多罗三藐三菩提果。

　　尔时世尊。重说偈言。

　　世间相续法　　十杂染逼迫

  　　著有为杂染　　暂时无疲懈

  　　诸愚夫异生　　悭垢所染污

  　　戒学摄众生　　破坏而不具

  　　愚者背忍辱　　懈怠劣精进

  　　不能安定心　　恶慧而痴钝

  　　父母及尊长　　师尊皆远离

  　　不见世光明　　恶慧起疑念

  　　佛说甚深法　　而生于毁谤

  　　痴暗法所覆　　圣法不尊重

  　　见杂染法已　　不着于有为

  　　无为无染污　　令众生寂灭

　　复次长者。生死怖畏世间合集。斯苦甚大。此有十种。何等为十。一者悭之与嫉覆盖成结。斯苦甚大。二者无明分法常所萦缠。斯苦甚大。三者欲海泛溢。斯苦甚大。四者欲中艰苦支节摧坏。斯苦甚大。五者亲爱缠缚欲箭所射。斯苦甚大。六者忿恨烟尘蓬[火*孛]充塞发明炽焰。斯苦甚大。七者贪火烧然。斯苦甚大。八者嗔毒隐覆。斯苦甚大。九者痴障如刺。斯苦甚大。十者生死旷野险难怖畏缠缚随逐。斯苦甚大。我见如是十种法已。欲令除断。是故我乃净信出家。趣证阿耨多罗三藐三菩提果。

　　尔时世尊。总以前义。重说偈言。

　　生及壮年老吞食　　色相坏为非色相

  　　无念无慧损减门　　此法能坏世间相

  　　病能吞食于色力　　势分精进悉摧毁

  　　而复损减于诸根　　负劣力而无依怙

  　　死怖其犹罗刹吼　　常时随逐群生类

  　　时来命尽无爱心　　坏灭世间诸寿命

  　　老病死法极猛恶　　娆乱世间诸众生

  　　不老不死安乐门　　我出家为勤求故

  　　三火烧然于世间　　不见世间救护者

  　　我起救护世间心　　愿洒甘雨息诸火

  　　世间正道皆破坏　　无目昏冥复痴暗

  　　愿开净目施众生　　出家显示于正道

  　　众生疑惑心所起　　乃为诸障所障覆

  　　我愿当除恶作心　　故出家已宣正法

  　　众生互相起违背　　伺求过失而断坏

  　　故我出家利世间　　普愿众生息嗔恚

  　　世间父母极亲爱　　众生慢心不尊重

  　　欲令摧折我慢幢　　是故出家为救护

  　　我见众生贪所覆　　由财物缘致坠堕

  　　若能获得七圣财　　当令世间离贫苦

  　　众生互相起违害　　以无义利已资养

  　　决定破坏于自身　　是故我令离三有

  　　愚人不了于义利　　如是遍满三界中

  　　我欲利益故出家　　当示世间正义法

  　　众生耽湎于地狱　　我见极受诸苦恼

  　　种种恶毒广无边　　我出家故令解脱

  　　众生互相起杀害　　旋复畜生诸趣中

  　　起悲愿故我出家　　无依众生作依怙

  　　我见饿鬼趣众生　　极受饥渴诸苦恼

  　　我证无上大菩提　　普施最上甘露食

  　　人中追求为大苦　　天中谢灭苦极增

  　　了知三界诸苦深　　故我出家为救拔

  　　世间有诸无惭者　　为欲迷乱恶众生

  　　不择眷属及尊亲　　欲染吞食犹猪犬

  　　着欲系属于女人　　我见众生为所缚

  　　起无义利憍醉心　　故我出家为救护

  　　众生破坏不自在　　恐怖至死不解脱

  　　我出家已得菩提　　普令觉悟皆自在

  　　白衣舍中无义利　　我见百千种过失

  　　我今转此诸地方　　皆令出离生死际

　　尔时贤护等五百长者。闻佛所说发希有心。咸作是言。佛菩提者斯为广大。我等方知佛为真觉。

　　时诸长者异口同音。而说偈言。

　　我等五百诸长者　　以老怖故来投佛

  　　愿说无上胜法门　　出离老死苦边际

  　　世尊圆净相清净　　已离三有得解脱

  　　救度三有成坏门　　离三有舍令自在

  　　离贪解脱无所畏　　离尘无垢清净心

  　　无上善调大导师　　开明无上甘露法

  　　无上丈夫住胜相　　天人世间无与等

  　　无等等者世间尊　　演上中上大悲法

  　　尽诸过失三垢断　　具清净目离昏冥

  　　尘暗痴网悉蠲除　　宣说无边离尘法

  　　悲愍世间无依怙　　三有流中为提拔

  　　悲心中起大慈心　　速令出离善安住

  　　憍慢痴恶生死海　　病苦违害如潮流

  　　无救沉溺诸众生　　佛悲愍故为救度

  　　佛身清净如金山　　圆具百种胜威光

  　　甘美最上大梵音　　妙宝语言宣胜法

  　　诸法自性皆清净　　本来明亮净亦然

  　　无作作受亦不亡　　为无闻者善开示

  　　无边名称所行善　　十力无畏自然智

  　　意等虚空智无边　　善说沙门誓愿法

　　尔时世尊即起是念。此五百长者善根成熟。我今应当随其所宜为说正法。令此地方转白衣舍成出家相。尽诸有漏作证边际。

　　尔时世尊即于空中加趺而坐。是时五百长者。于佛世尊深生爱乐净信尊重。种种施作善妙亲近。

　　尔时世尊告五百长者言。汝诸长者。世间所有生老病死。忧悲苦恼愁叹轮回。如是十种诸娆乱法。汝等各欲求解脱邪。

　　又复世间已作现作及彼当作。爱非爱中起无义利。如是十种诸损害事。汝等各欲求解脱邪。

　　又复世间种种见中诸险恶见。所谓我人众生寿者断常无作无因不平及彼邪见。如是十种诸险恶见。汝等各欲求解脱邪。

　　又复世间十大病箭。所谓爱无明欲贪嗔痴慢见及成坏。如是十种诸大病箭。汝等各欲求解脱邪。

　　又复世间爱根本法。所谓爱故追求。追求故贪。贪故我见。我见故决定。决定故欲贪。欲贪故计着。计着故悭吝悭吝故执取。执取故不防护。不防护故生苦。如是十种爱根本法。汝等各欲求解脱邪。

　　又复世间邪定聚法。所谓邪见邪思惟邪语邪业邪命邪勤邪念邪定邪解脱邪智。如是十种邪定聚法汝等各欲求解脱邪。

**佛说大乘菩萨藏正法经卷第三**

长者贤护品第一之三
------------------

　　复次长者。又复世间十不善业。所谓杀生偷盗邪染妄言绮语两舌恶口贪嗔邪见。如是十种不善业道。汝等各欲求解脱邪。又复世间十杂染法。所谓悭吝杂染。毁戒杂染。嗔恚杂染。懈怠杂染。散乱杂染。恶慧杂染。无闻杂染。疑惑杂染。无信解杂染。不尊重杂染。如是十种杂染之法。汝等各欲求解脱邪。又复世间有其十种生死怖畏。所谓悭嫉覆盖。无明萦缠。欲海泛溢。欲中艰苦。欲箭所射。忿恨烟塞。贪火烧然。嗔毒隐覆。痴障如刺。生死旷野险难怖畏。如是十种生死怖畏。汝等各欲求解脱邪。

　　尔时五百长者。异口同音前白佛言。世尊。我等各欲解脱。十种娆乱之法总略而言。乃至十种生死怖畏彼彼十法。我等各欲悉求解脱。

　　尔时世尊。告五百长者言。汝等各欲求解脱者。而彼解脱从何所求。诸长者。眼不欲解脱。何以故。眼本无转亦复无作。眼无所思亦无了知。是故应知。眼本不从我之建立。诸长者。耳鼻舌身意不欲解脱。何以故。耳鼻舌身意。本无转亦复无作。意无所思。亦无了知。是故应知。意本不从我之建立。诸长者。色不欲解脱。何以故。色无所转亦复无作。色无所思亦无了知。是故应知。色本不从我之建立。声香味触法不欲解脱。何以故。法无所转亦复无作。法无所思亦无了知。是故应知。法本不从我之建立。

　　又复长者。色蕴不欲解脱。何以故。色蕴无转亦复无作。色蕴无思亦无了知。是故应知。色蕴不从我之建立。受蕴想蕴行蕴识蕴不欲解脱。何以故。识蕴无转亦复无作。识蕴无思亦无了知。是故应知。识蕴不从我之建立。

　　又复长者。地界不欲解脱。何以故。地界无转亦复无作。地界无思亦无了知。是故应知。地界不从我之建立。水火风空识界不欲解脱。何以故。识界无转亦无所作。识界无思亦无了知。是故应知。识界不从我之建立。

　　诸长者。当知一切法皆从虚妄分别所起。系属于缘无力劣弱。从缘而转。若有缘法而彼诸法即可施设。缘法若无。诸法亦复无所施设。然于一切法所施设中。无有少法而可了知。亦无少法若生若灭若起若尽。复无别法为断为常。汝诸长者。以是缘故应如是知。彼一切法皆从虚妄分别所起。系属于缘无力劣弱。从缘而转。若有缘故而彼诸法即可施设。缘法若无。诸法亦复无所施设。然于一切法所施设中。亦无少法而可了知。亦无少法若生若灭若起若尽。复无别法为断为常。汝等当知。若有虚妄分别。不如理作意即可施设。若无虚妄分别。不如理作意无所施设。若有不如理作意。而彼无明即可施设。若无不如理作意。无明亦复无所施设。无明有故行有施设。无明无故行无施设。诸行有故识有施设。诸行无故识无施设。识法有故。而彼名色即可施设。识法无故。名色亦复无所施设。名色有故。而彼六处即可施设。名色无故。六处亦复无所施设。六处有故触可施设。六处无故。触法亦复无所施设。触法有故受可施设。触法无故。受法亦复无所施设。受法有故爱可施设。受法无故。爱法亦复无所施设。爱法有故取可施设。爱法无故。取法亦复无所施设。取法有故有可施设。取法无故。有法亦复无所施设。有法有故生可施设。有法无故。生法亦复无所施设。生法有故。而彼老死即可施设。生法无故。老死亦复无所施设。此中应知何名为老。谓状貌衰变喘息呻吟。策杖而行诸根熟异。寿命减没行相朽旧。如是所说故名为老。何名为死。谓终殁时至灭所灭相。诸蕴离散身坠于地。彼众同分坏谢变异。如是所说故名为死。此是老相。此是死相。总而言之名为老死。生法有故。而彼老死即可施设。生法无故。老死亦复无所施设。何名为生。谓发生遍起出胎成立。五蕴起聚六处圆具。彼众同分次第合集。如是所说故名为生。有法有故生可施设。有法无故。生法亦复无所施设。何名为有。谓欲有色有无色有。此名为有。取法有故有可施设。取法无故。有法亦复无所施设。何名为取。谓欲取见取戒禁取我语取。如是所说故名为取。爱法有故取可施设。爱法无故取法亦复无所施设。何名为爱。谓色爱声爱香爱味爱触爱法爱。如是所说故名为爱。受法有故爱可施设。受法无故。爱法亦复无所施设。何名为受。谓眼触为缘所生诸受。耳触为缘所生诸受。鼻触为缘所生诸受。舌触为缘所生诸受。身触为缘所生诸受。意触为缘所生诸受。如是所说故名为受。触法有故受可施设。触法无故受法亦复无所施设。何名为触。谓眼触耳触鼻触舌触身触意触。如是所说故名为触。六处有故触可施设。六处无故触法亦复无所施设。何名六处。谓眼处耳处鼻处舌处身处意处。如是所说故名六处。名色有故而彼六处即可施设。名色无故六处亦复无所施设。何谓名色。谓受想行号之为名。受触作意及彼四大。四大所造号之为色总而言之故曰名色。识法有故而彼名色即可施设。识法无故名色亦复无所施设。何名为识。谓眼识耳识鼻识舌识身识意识。如是所说故名为识。行法有故识可施设。行法无故识法亦复无所施设。何名为行。谓色遍思声遍思。香遍思味遍思。触遍思法遍思。如是所说故名为行。无明有故行可施设。无明无故诸行亦复无所施设。何名无明。谓不知先际。不知后际。不知先后际。不知内不知外。不知中间。不知苦集灭道四圣谛法。不知于缘。不知缘生法中若黑若白。不知缘与非缘。不知对碍非对碍。不知有罪无罪。不知所应亲近不应亲近。于诸法中不知不见。不能觉了现前三昧。如是所说故名无明。不如理作意有故。而彼无明即可施设。不如理作意无故。无明亦复无所施设。何名不如理作意。谓我于先世为有为无。我于先世已过去邪。未过去邪。我于先世为类何等。我于未来世当复何得为有为无。未来世中当在何处。我于未来世复类何等。于内法中其复云何有我无我。而生疑惑为有为无。何者是生何者不生。若有所生复类何等。由起如是不如理作意故。于其六见及余见中有所生起。即起有我之见无我之见。于我我所中。不能平等如理而观。以不平等如理观故。如是乃有诸见生起。是故有我及有世间。即有缘法。其缘法者。无常无强无力无坚。是不究竟变坏之法。于不究竟法中。计为正住及正安立。此见成已。是故说名不如理作意。虚妄分别有故。不如理作意即可施设。虚妄分别无故。不如理作意无所施设。何名虚妄分别。谓我人众生寿者补特伽罗儒童意生作者受者。此名虚妄愚夫异生无闻之者。于我人众生寿者等中。而生遍计。此名分别。总而言之故名虚妄分别。此虚妄分别有故。不如理作意即可施设。虚妄分别无故。不如理作意无所施设。此虚妄分别及不如理作意有故。无明即可施设。二法无故。无明亦复无所施设。无明有故。而彼诸行即可施设。无明无故。诸行亦复无所施设。总略而言。乃至生法有故。而彼老死即可施设。生法无故。老死亦复无所施设。诸长者。当知一切法皆是虚妄分别所起系属于缘。其缘法者无常无强无力无坚。从缘而转缘法有故。而彼诸法即可施设。缘法无故。诸法亦复无所施设。然于一切法所施设中。亦无少法而可了知。亦无少法若生若灭若起若尽。亦无别法为断为常。诸长者。譬如池中大水流注。有诸虫鱼栖止其内。于汝意云何。而彼诸鱼依何力邪。长者白佛言。世尊。依水为力。佛言长者。于汝意云何。水实有力邪。长者白佛言。不也世尊。不也善逝。佛言长者。水本无思其何有力。长者白佛言。无力世尊。无力善逝。佛言长者。虚妄分别所起诸法。亦复如是。无力无坚从缘所转。缘法有故。而彼诸法即可施设缘法无故。诸法亦复无所施设。然于一切法所施设中。亦无少法而可了知。亦无少法若生若灭若起若尽。复无别法为断为常。诸长者。而彼缘法若或如理伺察之时。实不可信。不可信故。即生惊怖。由惊怖故四向驰走。又复谛诚如理伺察。云何是此法。云何是彼法。以伺察故。即不见有惊怖驰走。又复如理伺察之时。即无有法。以无法故。云何驰走。何以故。诸长者。以一切法无所得故。一切心意亦无所得。又复诸长者。一切法无我。以离尘垢故。一切法无众生。以离我故。一切法无寿者。超越一切生老病死忧悲苦恼愁叹等法故。一切法无人。三世断故。一切法无文字。一切音声语言离故。一切法本来无尘。无所缘故。一切法寂静。近寂相故。一切法一切处通达。如虚空自性故。一切法依止于空。无决定对现故。一切法无动。无依止故。一切法安住实际。无住无动相应故。一切法无言说。离语言波浪故。一切法无色相。离形显色及对碍所行故。一切法无等。离我相故。一切法无所了知。离心意识故。一切法无含藏。超越眼之境界道故。一切法不可信。超越耳鼻舌身意境界道故。

**佛说大乘菩萨藏正法经卷第四**

长者贤护品第一之四
------------------

　　复次佛告诸长者言。一切法无观无不观。何以故。离生住灭故。一切法无转无作。离心意识故。一切法系属于缘。自性无力故。

　　又诸长者。眼者四大所造。无常无强而不究竟。无坚无力速朽之法。斯不可信。多苦多恼众病所集。是故诸长者。眼无依止亦无造作。耳鼻舌身意。亦复如是。四大所造。无常无强而不究竟。无坚无力速朽之法。斯不可信。多苦多恼众病所集。是故诸长者。意无依止亦无造作。诸长者。是等诸法应如是学。此眼如聚沫不可撮摩。眼如浮泡不得久立。眼如阳焰。从业烦恼渴爱所生。眼如芭蕉自体无实。眼如幻化从颠倒起。眼如梦寐为虚妄见。眼如其响系属于缘。眼如影像由业对现。眼如浮云刹那离相。眼如电光须臾变灭。此限无主为如地。此眼无我为如水。此眼无众生为如火。此眼无寿为如风。此眼无人犹如虚空。此眼不实四大为家。此眼性空离我我所。此眼无知如草木瓦砾。此眼无作风力所转。此眼为空不净充满。此眼虚伪。虽复治事莹饰终归散灭。此眼如丘井为老所逼。此眼毕竟无边际处。后当归死。诸长者。汝等当知。眼既如是。耳鼻舌身意其义亦然。总略乃至彼一切法应如是知。诸愚夫异空。于彼一切所欲法中。而生爱着。谓眼耳鼻舌身意。色声香味触法。

　　又复于彼色蕴受蕴想蕴行蕴识蕴。眼界色界眼识界。乃至意界法界意识界。

　　地界水界火界风界空界识界。此等法中所欲爱着。乃至一切有为无为名相法中所欲爱着。是故诸长者。汝等当于所欲法中勿生爱着。谓妻子舍宅财宝等法。勿生贪取。当发净信舍家出家。得出家已不生乐欲。无乐欲故圆具净戒。修持清净波罗提木叉之法。圆满洁白法式仪范。乃至小罪犹怀大惧。诸长者若如是学。即得戒蕴具足。戒具足故。耳鼻舌身意。色声香味触法。而无所取。

　　色蕴受蕴想蕴行蕴识蕴。而无所取。眼界色界眼识界。乃至意界法界意识界。而无所取。

　　地界水界火界风界空界识界。而无所取。总略而言。彼一切法都无所取。以无取故即无减失。何法无减失。谓眼耳鼻舌身意。色声香味触法无减失。

　　色蕴受蕴想蕴行蕴识蕴无减失。

　　眼界色界眼识界。乃至意界法界意识界无减失。

　　地界水界火界风界空界识界无减失。此等诸法。若无减失即无染污。无染污故即速得轻安。何法轻安。谓无所见。若无所见即一切所向。无有少法而作障碍。若无障碍即自无所害。他无所害。自他无所害。由无害故心无所坏。即能趣入彼无余依清净涅盘。

　　又诸长者。所言入者。何所入邪。谓非眼所入。非耳鼻舌身意所入。又诸长者。若执眼从缘成。此即着我我所离于涅盘。云何离涅盘。谓贪故离涅盘。嗔故离涅盘。痴故离涅盘。无智故离涅盘。诸长者。无智者不离过去。不离未来。不离现在。决定无智离智所生。何名为智所谓尽智。何名尽智。谓即过去无尽智。未来无尽智。现在无尽智。缘法无智离智所生。彼无智离智。即眼从缘离智所生。眼者无我。若无我即无取。若无取即无舍。若无舍即解脱。云何解脱。谓我执解脱。众生执解脱。寿者执解脱。人执解脱。断常执解脱。一切执解脱。分别执解脱。彼无分别已。即无能分别所分别。法无分别亦不离分别。云何无分别。谓我我所俱无分别。若我无分别即无取舍。若无取舍即所入解脱。若法离系。若法非离系皆得出离。何所离邪。谓离一切苦。诸长者。当求如是出离之法。然于是中无法可取。何以故。若有所取即生怖畏。

　　尔时世尊。欲重宣明如是等义。说伽陀曰。

　　以取法故即生怖　　由怖当堕恶趣中

  　　若见如是怖起因　　识法有故而生取

  　　若能如理观正道　　慧光明见破诸暗

  　　见故即得胜慧明　　当知异性无所得

  　　应当审观诸空处　　运动虚假而不实

  　　此中勿作安乐门　　渴爱虚诳世间故

  　　如实了知于空法　　知诸法空皆无实

  　　我得安乐离忧门　　亦得无动最上乐

  　　若能如是正了知　　即知一切法皆空

  　　由斯解脱诸苦因　　是故诤讼无所立

  　　因诸所欲生执着　　执故而生诸娆恼

  　　执者即是取之名　　因取故生于三有

  　　有故有生即轮转　　三有止息即不生

  　　老病死法亦随无　　毕竟不受无常苦

  　　当知无欲即无取　　以无取故无三有

  　　有若止息即无生　　老病死苦皆不受

  　　是故汝等诸长者　　同发舍离取着心

  　　弃诸眷属所爱因　　速当圆具苾刍相

  　　知识财利诸所欲　　应当互生于喜足

  　　随处谦恭起下心　　所向为他增善利

  　　勿起意谓自守戒　　勿观他为破戒者

  　　于其戒相持犯中　　勿非毁他为犯者

  　　譬如野鹿投绳网　　当知彼为自损害

  　　魔索缚心害亦然　　毁他生害亦如是

  　　愚人生诸损害意　　自赞毁他深为咎

  　　毁戒尚息于谤言　　何况梵行持戒者

  　　具学仙众勇智者　　常修远离寂静行

  　　弃舍身命无爱心　　勤求解脱寂静法

  　　诸外道辈及典章　　无利根本皆远离

  　　爱乐甚深正法门　　彼法宣说真空理

  　　心根本处此当知　　所谓内外十二处

  　　从彼生起诸业因　　业久住处谓思法

  　　眼根色境二种缘　　眼识生缘为三事

  　　若不和合破散时　　如无薪火义如是

  　　如是所生一切法　　互相和合故有生

  　　作者受者二俱无　　正道常现诸所作

  　　内外诸法所成身　　是中应知我空法

  　　愚人颠倒执着心　　于我我所不知故

  　　眼内无法而可有　　于外亦复无所得

  　　无我无作寿者无　　应知诸法亦如是

  　　非眼遍思欲解脱　　耳鼻舌身意亦然

  　　色等无转无作门　　当观诸法亦如是

  　　如大海水起聚时　　暂生泡沫而无实

  　　谛观眼等亦复然　　无坚无力如泡沫

  　　五蕴自性假和合　　如彼聚沫无坚力

  　　解脱一切娆恼门　　及彼生老等忧恼

  　　汝于我教出家已　　了知一切法如幻

  　　不虚受彼信施心　　复能普供十方佛

　　尔时五百长者。闻佛宣说甚深正法。即于如是中路方处。远尘离垢得法眼净。譬如白衣不杂尘黑易受染色。此五百长者。于是方处远离尘垢法眼清净。亦复如是。

　　尔时世尊。复为五百长者。宣说法要示教利喜。佛言诸长者眼极炽焰。云何炽焰。谓贪火嗔火痴火炽焰。生老病死忧悲苦恼等火炽焰。我说此法自受苦恼。耳鼻舌身意炽焰亦然。云何炽焰。谓贪火嗔火痴火炽焰。生老病死忧悲苦恼等火炽焰。我说此法自受苦恼色尘炽焰。云何炽焰。谓贪火嗔火痴火炽焰。声香味触法尘诸火炽焰。亦复如是。

　　又诸长者。色蕴炽焰。云何炽焰。谓贪火嗔火痴火炽焰。受蕴想蕴行蕴识蕴诸火炽焰。亦复如是。十八界法其义亦然。

　　又诸长者。地界炽焰。谓贪火嗔火痴火炽焰。水界火界风界空界识界炽焰。亦复如是。谓贪火嗔火痴火炽焰。生老病死忧悲苦恼炽焰亦然。我说此法自受苦恼。

　　复次长者。眼无所取应如是学。耳鼻舌身意亦无所取。色无所取声香味触法亦无所取。应如是学。

　　又诸长者。色蕴无所取。受蕴想蕴行蕴识蕴。及十八界皆无所取。应如是学。又诸长者。地界无所取。水界火界风界空界识界亦无所取。应如是学。

　　又诸长者。此界无所取。他界无所取。应如是学。

　　复次诸长者。若眼耳鼻舌身意无所取故。即无依止。色声香味触法无所取故。即于诸处中得无依止。

　　又诸长者。色蕴受蕴想蕴行蕴识蕴。及十八界无所取故。即于蕴界中得无依止。

　　又诸长者。地界水界火界风界空界识界无所取故。即于六界中得无依止。又诸长者。此界他界无所取故。即于一切世界之中得无依止。

　　又诸长者。若一切法无所取故。即于一切法中得无依止。诸长者。一切法无所得亦非无得。若能了知无得非无得。即能解脱生老病死忧悲苦恼。我说此为解脱诸苦。

　　尔时世尊。欲重宣明如是等义。说伽陀曰。

　　此诸世间极炽焰　　生死二火镇烧然

  　　无救娆恼诸愚夫　　唯圣道法常不灭

  　　何法世间作光明　　有佛如来今出现

  　　刹那善观正道门　　发起精进常坚固

  　　常观诸法无依止　　慧光明见破诸暗

  　　见故即得胜慧明　　应知异性无所得

  　　若能观察无依止　　了知一切法皆空

  　　如是了知空法门　　菩提心空无所有

  　　当知贪嗔痴等法　　此三炽焰极猛恶

  　　世间寿命普烧然　　久处睡眠愚不觉

  　　所有生老及病死　　忧悲苦恼常逼迫

  　　当知娆恼诸世间　　彼一切法无依止

　　尔时五百长者。闻佛所说如是正法。心开意解。前白佛言。世尊。我等今者快得善利。于佛法中净信出家。复于佛所圆具净戒。

　　尔时佛言。善来诸苾刍。即时诸长者。须发自落袈裟着身。成苾刍相。

　　尔时世尊。说伽陀曰。

　　汝念受持袈裟衣　　须发自落皆清净

  　　执持应器善相圆　　一切皆成阿罗汉

  　　既证果已依师法　　各说清净嗢陀南

  　　于诸天人大众前　　圆满清净苾刍相

  　　往昔曾于诸佛所　　皆修广大布施行

  　　一呼善来欢喜生　　处处广修诸善法

  　　今得见我出世间　　发清净心复增胜

  　　由彼增胜清净心　　听说最上清净法

  　　闻佛语已证圣果　　远离我见诸执着

  　　现前空法悟圆成　　我生已尽皆解脱

**佛说大乘菩萨藏正法经卷第五**

无怖夜叉品第二
--------------

　　尔时世尊。于其中路。化度五百诸长者已。即于是处安然详审。将入王舍大城。

　　尔时王舍大城诸贤圣中。有大夜叉。名曰无怖。即作是念。值佛世尊斯极难得。我今应以胜妙饮食奉上世尊。时无怖夜叉。即以色香味触清净具足上妙饮食。恭奉世尊。

　　尔时世尊。为悲愍彼无怖夜叉故。受所施食。佛受食讫。即时空中有六万八千诸夜叉众。作是赞言。善哉善哉。随喜赞声遍闻空界。

　　时无怖夜叉。告自会中诸夜叉众言。我已持奉如来清净上妙饮食。汝等诸众。宜应奉施诸苾刍众清净饮食。当令汝等施长夜中利益安乐。

　　时诸夜叉。即皆奉施诸苾刍众最上饮食。时苾刍众。为悲愍故悉受其食。尔时世尊及苾刍众。受其食已。渐次进诣王舍大城。是时即有无数千天众。无数千龙众。夜叉众。乾闼婆众。阿修罗众。迦楼罗众。紧那罗众。摩睺罗伽众。人众非人众。及彼无数百千俱胝那庾多诸众生众。咸悉围绕随从世尊。

　　尔时世尊。未至王舍大城。先诣一处广大地方。到已敷设胜妙之座。佛处其座。时无怖夜叉。即以天妙曼陀罗花。优钵罗花。钵讷摩花。俱母陀花。奔拏利迦花。及彼天妙栴檀香末。散于佛上而伸供养。普散遍散周广而散。散已合掌住立佛前。

　　尔时世尊。如无怖夜叉及诸夜叉众深心清净已。即时放大殊妙光明。法尔已来诸佛世尊所放光明。具无数色及种种色。从口门出。所谓青黄赤白红紫碧绿。光明普照无边世界。映蔽日月威光不现。其光照耀下至地狱上至梵世。光相旋还至于佛所。右绕七匝。而彼光明从佛顶隐。或从肩隐。或从膝隐。法尔已来诸佛世尊。若为地狱众生授记。光即从佛双足而隐。若为傍生授记。光从背隐。若为饿鬼众生授记。光从前隐。若为人趣授记。光从左隐。若为天趣授记。光从右隐。若为声闻授记。光从膝隐。若为缘觉授记。光从肩隐。若诸佛世尊为诸菩萨。授阿耨多罗三藐三菩提记。光从顶隐。

　　尔时尊者阿难。见佛世尊所放广大净光明已。偏袒右肩右膝着地。合掌向佛。说伽陀曰。

　　世尊今日以何因　　放大光明普照耀

  　　广作利益诸世间　　现斯光相何所为

  　　何人今日植圣种　　闻佛菩提广大因

  　　何人授记在今时　　何人安住解脱果

  　　大智放光非无因　　为调伏故现光相

  　　所放光相作开明　　牟尼圣尊光何现

　　尔时世尊。说伽陀曰。

　　有一夜叉名无怖　　信向佛故施饮食

  　　彼发最上清净心　　故我今时现光相

  　　而是夜叉此界灭　　即当往生忉利天

  　　于彼天中寿终时　　后当生于夜摩天

  　　夜摩灭已生兜率　　以欲尘故造染业

  　　还复堕生于人间　　当得为王具神力

  　　作转轮王人中主　　统四大洲而自在

  　　人间灭已复得生　　彼梵世中受胜报

  　　后经二十俱胝劫　　常为一切所恭信

  　　于彼天上及人间　　数数往来受诸乐

  　　其后弃舍于王位　　净信舍家而出家

  　　于彼缘觉妙菩提　　如是毕竟当获得

  　　经于三十千生中　　而数灭彼夜叉身

  　　后复还生忉利天　　恭敬于佛作佛事

  　　弥勒尊佛当见已　　而彼夜叉即获得

  　　阿罗汉果证圆成　　随佛大师伸供养

  　　后满一千夜叉生　　安立无上大菩提

  　　以彼彼生诸善根　　永不复堕诸恶趣

  　　或复值遇于千佛　　尊重恭敬人中尊

  　　为求无上大菩提　　利益一切众生故

  　　或二三千夜叉生　　以花鬘等作供养

  　　为佛菩提最上因　　千俱胝生供养佛

  　　次复清净观己身　　后复尊敬佛菩提

  　　夜叉有子名大山　　受夜叉身具神力

  　　大山夜叉发净心　　愿我当得成佛果

  　　后常恭敬佛世尊　　于一切处发洪愿

  　　今见我已伸供养　　发起最胜菩提心

  　　即当以此众善根　　永离三涂诸恶趣

  　　当见弥勒尊佛已　　施佛俱胝妙宝盖

  　　施宝盖已复净心　　施佛俱胝妙衣服

  　　如是广大供施已　　然后发心求出家

  　　五百岁中起精勤　　清净修持于梵行

  　　为求无上大菩提　　利益一切众生故

  　　彼以如是胜上缘　　普修布施持戒行

  　　如彼殑伽沙数量　　若干劫中广修行

  　　若干劫数我所知　　如所知见而宣说

  　　此后修行经劫数　　非我所知不可说

  　　如先所说譬喻中　　殑伽河沙等数量

  　　彼见若干佛世尊　　于彼彼佛咸尊敬

  　　奇哉胜智大智心　　即彼大心无有上

  　　广伸供养于诸佛　　普利众生数莫知

  　　后当成佛大圣尊　　一切世间无有上

  　　大山夜叉当成佛　　名称医王为佛号

  　　七十俱胝岁数中　　广为众生宣正法

  　　名称医王佛会中　　二十俱胝大众会

  　　而彼众会所发心　　一切当修布施行

  　　其后复增苾刍众　　数满二十一俱胝

  　　于彼广大众会中　　具有无量声闻众

  　　彼会所有声闻众　　而悉趣向大菩提

  　　彼佛利益诸众生　　化事周圆当入灭

  　　彼时正法住于世　　当满百千岁数中

  　　五百劫中得具圆　　有佛及彼苾刍众

  　　其后或复经一劫　　或复经彼一千劫

  　　智者出现化世间　　使令亲近于佛法

  　　说彼极善乐欲意　　深固多闻为最上

  　　不深固心悉灭除　　常当深固善观察

  　　宣说诸有多闻者　　彼能增长于胜慧

  　　四根本法正义门　　为诸菩萨所归向

  　　所谓施戒闻舍等　　于菩萨道极贤善

  　　宣说菩提正道门　　最胜乘中而无上

  　　其有宣说声闻道　　除断疑网复贤善

  　　广为利益诸众生　　我放光明普照耀

  　　佛出世为大光明　　当知最上极难得

  　　宣说甚深妙法门　　普利一切世间故

　　尔时大山夜叉即作是念。世尊今时往诣王舍大城鹫峰山中。我今宜应于世尊所少植善根。即时告语彼自会中夜叉众言。诸仁者。汝等当知。世尊将诣王舍大城鹫峰山中。汝等宜应发勤勇心各随力能为佛世尊作供养事。

　　时大山夜叉言已。即与自会眷属。从王舍大城乃至鹫峰山中。所经道路皆悉除去土石砂砾。如净圆镜。于道路中以净香水周匝遍洒。复以妙衣于其道中相续布设。复于道中处处安施。等人分量诸殊妙花。幢幡宝盖种种庄严。复置殊妙涂香宝瓶及诸妙香。宝绳交络垂诸花璎。以为严饰。复于空中奏妙音乐。又复敷置尽一箭道。优钵罗花。俱母陀花。奔拏利迦花等。复有异鸟翔鸣道中。金绳交络有七宝网。及以金网弥覆其上。

　　尔时大山夜叉。于其道中广庄严已。即自化身并其众会。身喜心喜清净悦意。发欢喜心。极纯善心。柔软心清净心。无障碍心悦乐心。向佛心向法心向僧心。菩提无动心。无恐畏心无等等心。一切三界最胜心。慈愍一切众生心。悲心喜心舍心。成诸佛法大器之心。真实心坚固心。不破坏心增胜心。于声闻缘觉地中生弃舍心。于菩萨地中起成办心。发如是等清净之心。来诣佛所。到已头面顶礼佛足。右绕三匝住立一面。合掌向佛说伽陀曰。

　　我今为佛广施设　　最上最胜诸供养

  　　愿我当得佛圣果　　宣说最上微妙法

  　　愿我当圆于十力　　欢喜善住四无畏

  　　广大利益诸众生　　如佛世尊诸所作

  　　具三十二胜妙相　　八十种好众庄严

  　　当作世间大光明　　如佛世尊普照耀

  　　转彼清净妙法轮　　十二行相而最上

  　　宣说甘露正法门　　普为众生作利益

  　　广现神通变化事　　如佛世尊现亦然

  　　善作利益诸群生　　乃至无数俱胝众

  　　世尊出现大光明　　如大龙王无所畏

  　　如是正道广宣扬　　开觉菩提而无上

  　　为舍亦复为归救　　为趣摄化诸众生

  　　愿我当得亦复然　　利众生事皆圆满

  　　五趣所生诸群品　　愿我当为作主宰

  　　悉令解脱诸苦因　　如佛世尊所解脱

  　　为二足尊作供养　　无边威德光明照

  　　天主龙及阿修罗　　普供世间无等比

  　　我作最上胜事业　　愿我当如大法主

  　　三十二种胜相圆　　天上人间为最上

　　尔时世尊。为大山夜叉说伽陀曰。

　　如佛世尊所说教　　修作无上正法因

  　　众生当得胜法门　　无上菩提不难得

  　　世间光明大圣主　　作供养已佛光照

  　　诸天龙神人众中　　所应受彼诸供养

  　　成证无上大菩提　　安坐树王众集会

  　　摧伏大恶诸魔军　　广为众生宣正法

　　尔时世尊即与无数百千天龙夜叉乾闼婆阿修罗迦楼罗紧那罗摩睺罗伽人非人等。并余无数百千俱胝那庾多诸众生类。恭敬围绕。而佛世尊具大威德。有大神力起大变化。广大施作放大威光。振动刹土雨大莲花。鼓百千种殊妙音乐。有妙莲花大若车轮。随足而蹈。世尊从彼大山夜叉妙巧施作庄严道路。往诣鹫峰山中。世尊到已。即告尊者阿难言。汝可为佛施设殊妙之座。所谓法座最上之座。三界胜座及妙宝座。如来登其座已。摄受一切众生。称扬演说彼菩萨藏甚深正法。成办一切菩萨胜行。除去一切众生诸有疑惑。开明正慧断诸疑网。如来说此甚深经典。广为悲愍利益安乐天人世间一切众生。

　　尔时尊者阿难受佛敕已。乃为如来施设胜座。是时即有六十八俱胝天众。各各为佛施设宝座。而为献奉。请佛如来登斯座已。即于佛前。异口同音说伽陀曰。

　　我今为佛广敷设　　殊胜宝座及妙衣

  　　愿佛悲愍诸天人　　如其所应登宝座

  　　若佛如来登座已　　宣说正法趣彼岸

  　　六种振动于世间　　一切皆生大欢喜

  　　佛光普照诸大众　　焕明佛刹及山王

  　　普得见佛大圣尊　　开生清净诸法欲

  　　所有天龙及人众　　八部一切诸品类

  　　互相得见彼彼身　　是中一切无障碍

  　　所有俱胝那庾多　　百千天人大众等

  　　各得见佛大圣尊　　宣说难得妙法句

  　　是时频婆娑罗王　　与诸臣佐并眷属

  　　刹那来至佛会中　　亲近圣尊为听法

  　　佛知众座悉已定　　普遍四方善观察

  　　一切众会及天人　　广为众生作利益

  　　世尊普告诸大众　　疑者当问二足尊

  　　随诸所问我开明　　普令除断诸疑惑

　　尔时三千大千世界一切众生。及天人世间诸众会等。咸悉恭敬瞻仰世尊。起清净心。屏息外闻。专注听受如来宣说甚深正法。

　　尔时世尊即告尊者大目干连言。汝勿就座。应当观彼诸苾刍众。其有未来赴斯会者。汝今往彼雪山南面大迦葉所。召来赴会。

　　时尊者大目干连受佛敕已。即运神力。往诣雪山南面大迦葉所。到已白言。尊者当知。世尊如来今在鹫峰山中。与沙门婆罗门人天大众。集会说法。佛遣我来呼召尊者。唯愿尊者。如佛教命往赴佛会。无令互得隐法之罪。尔时尊者大迦葉谓尊者大目干连言。汝宜先往。我即随当往诣佛所。

　　是时尊者大迦葉。即于座中运自所有神通化用。四众围绕。于刹那间即到鹫峰山中佛世尊所。到已头面顶礼佛足。去佛不远于一面坐。

　　时尊者大目干连。以神通力旋至佛所。见尊者大迦葉先至佛会在一面坐。见已白言。尊者大迦葉。神力具足先至佛会。其何速邪。尊者大迦葉即谓大目干连言。如佛说汝神通第一。何故今时徐缓如是。

**佛说大乘菩萨藏正法经卷第六**

菩萨观察品第三之一
------------------

　　尔时尊者舍利子即从座起。偏袒右肩右膝着地合掌向佛而白佛言。世尊。我有少疑欲当请问。惟愿如来应供正等正觉。善为宣说。若佛世尊听许所请。我即当问。佛言舍利子。恣汝所问。如来应供正等正觉。随有问者即当为说。使其皆得开释疑心。

　　尔时尊者舍利子即白佛言。世尊菩萨摩诃萨成就几法。即得身业无诸过失。语业无诸过失。意业无诸过失。身业清净语业清净意业清净。身业无动语业无动意业无动。天魔外道力不能制。然后深发一切智心。地位诸善次第得成。能为一切众生作所归向。作光明炬。作大河流。作大桥梁。作大船筏济渡一切到于彼岸。为舍为救为归为趣。于一切智心而无动转。尔时尊者舍利子。为欲称扬如是义故。以偈问佛。

　　以何义故勇智者　　而能安住大菩提

  　　宣扬功德妙法门　　成证无上菩提果

  　　诸勇智者何所行　　利益一切诸群品

  　　又复观察何法门　　而能成佛无上道

  　　复以何法降魔众　　安处菩提大道场

  　　振动俱胝刹土中　　圆证菩提胜妙果

  　　以何义故名菩萨　　如是之句复云何

  　　此中愿说菩提门　　一切佛法中最上

  　　于诸世间何所行　　而能广利诸众生

  　　离诸染着如莲花　　解脱俱胝诸群品

  　　云何应受彼供养　　诸天诸龙及智者

  　　乃至一切人非人　　今问斯义愿宣说

　　尔时世尊告尊者舍利子言。舍利子。汝今当知。菩萨若能成就一法。于一处于多处。普能摄受无量佛法。何者一法。所谓发起深固大菩提心。此即是为菩萨成就一法于一处于多处。普能摄受无量佛法。舍利子白佛言。世尊。云何名深固。云何名菩提心。佛告舍利子言。深固者。即是真实不破坏故。坚固无动故。无动即无退屈故。无退屈即善安住故。善安住即无退转故。无退转即善观察众生故。善观察众生即大悲根本故。大悲根本即广大心故。广大心即善知成熟众生法式故。善知成熟众生法式即自在妙乐故。自在妙乐即无种类故。无种类即无爱着故。无爱着即摄受众生故。摄受众生即善能观察劣弱众生故。善能观察劣弱众生即为救为归不起恚心故。不起恚心即善观视故。善观视即无所得故。无所得即善意乐故。善意乐即无所有故。无所有即善清净故。善清净即自洁白故。自洁白即内无垢故。内无垢即外清净故。舍利子。此如是等。从真实不破坏至内无垢外清净。斯诸法门乃名深固。又舍利子。菩提心者。谓即彼心无诸过失。一切烦恼不能随逐。彼心不乐余乘。彼心坚固不为一切邪外语言之所坏乱。彼心不破。一切魔众而不能动。彼心决定。长养一切善根本行。彼心不动。爱乐佛法故。彼心善住。登菩萨地故。彼心无上。无对治故。彼心如金刚。一切佛法善决择故。彼心平等。无高下故。彼心于一切众生意乐清净。自性无染故。彼心无垢。慧光照故。彼心广大。容受一切众生故。彼心无染。如虚空故。彼心无障碍。观无碍智故。彼心于一切处随应了知。大悲无断故。彼心现证。清净称赞故。彼心成就一切智种子。圆满一切佛法故。彼心安住普施一切乐事。誓愿最胜故。彼心圆具净戒。无缺犯故。彼心修持忍辱。离诸恚故。彼心精进。不懈怠故。彼心禅定。近寂静故。彼心无害。具慧行故。又复彼心是真实根本。成就如来戒蕴定蕴慧蕴解脱蕴解脱知见蕴。彼心是真实根本。圆满如来十力四无所畏十八不共法故。

　　又舍利子。菩提所成之心。名菩提心。而此萨埵求菩提心深固具足。是故得名菩提萨埵。此亦说名广大众生最上众生三界最胜众生。此即身业无诸过失。语业无诸过失。意业无诸过失。身业清净语业清净意业清净。身业无动语业无动意业无动。不为一切天魔外道而能动转。深发一切智心。地位诸善次第当得。一切世法不能染污。能为一切众生善作调伏。作遍调伏。作所归向。作光明炬。作大河流。作大桥梁。作大船筏。济渡一切到于彼岸。为舍为救为归为趣。深发一切智心。不为天魔外道之所动转。此菩萨于阿耨多罗三藐三菩提心。净信深固广多清净。乐见诸圣乐闻深法。心无悭惜广行施舍。常乐出离心无障碍。于一切众生无杂乱心。无退堕心无流散心。有业有报净信无疑。诸所施作悉离疑惑。于善恶法不坏果报。此如是等善了知已。于身命缘不造罪业。远离杀生偷盗邪染妄言绮语两舌恶口贪嗔邪见。如是十不善业皆悉断除。十善之业常所修集净信谛理。于沙门婆罗门中。常修正道具戒清净。广多听受一切善法。闻已勤行深固作意。而善调伏遍寂近寂。离诸诤讼无非爱语。心意纯善无不善意。勤行善法离不善法。无高无下亦不轻动。离诸赞毁安住正念。妙等引心断三有缚。拔除毒箭去诸重担。乐住寂静度诸疑悔不受后有。常于诸佛世尊菩萨摩诃萨及沙门婆罗门所。亲近恭敬随顺奉事无相违背。而常不离诸善知识。摄受正法宣正法门示教利喜。谓布施大富持戒生天。多闻大慧修习相应如是宣说。此是布施得布施果。此是悭吝得悭吝果。此是持戒得持戒果。此是犯戒得犯戒果。此是忍辱得忍辱果。此是嗔恚得嗔恚果。此是精进得精进果。此是懈怠得懈怠果。此是禅定得禅定果。此是散乱得散乱果。此是智慧得智慧果。此是愚痴得愚痴果。此身善所行得身善所行果。此身恶所行得身恶所行果。此语善所行得语善所行果。此语恶所行得语恶所行果。此意善所行得意善所行果。此意恶所行得意恶所行果。此是善此是不善。此所应作。此不应作。此所施作。于长夜中利益安乐一切众生。此所施作于长夜中。而不利乐一切众生。此如是等。于善知识所。宣说正法示教利喜。知是大法器者。即当宣说甚深法门谓空解脱门。无相解脱门。无愿解脱门。无造无作无生无起无我无人无众生无寿者。及说甚深缘生之法。所谓有法。有故有生。即无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。如是即一大苦蕴集。以不有故。即无所生。无生即灭。谓无明灭即行灭。行灭即识灭。识灭即名色灭。名色灭即六处灭。六处灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭如是即一大苦蕴灭。然于是中无有少法若生若灭而实可得。何以故。一切法缘生故。无主宰无作者无受者。因缘所转。是故此中无法可转。亦非无转亦非随转。无实所生三界施设。从烦恼转。从苦所转故有施设。一切皆是无实所生。若于此中如实观察。即无有少法而为作者。若无作者即无所作。于胜义谛中都无所得。如是所说无法可转。亦非无转。菩萨摩诃萨于如是等甚深之法闻已信解不生疑悔。入一切法无碍智门。是故不着色受想行识。不着眼耳鼻舌身意色声香味触法。不着眼界色界眼识界乃至意界法界意识界。如是信解一切法自性皆空。舍利子。菩萨若住如是信解即不减失。常见诸佛亦不减失。常闻正法复不减失。常承事众。世世所生不离见佛不离闻法不离承事清净之众。现前值遇诸佛出世。在在所生发大精进勤求善法。所发精进不为无义利事。谓舍宅居止无义利事。妻子眷属财宝受用。及奴婢等无义利事。及余一切欲乐游戏取着过失无义利事。善能弃舍。于佛如来正法之中净信出家。以彼清净出家心故。近善知识而常不坏。思惟善法得善意乐。所闻善法真实修行。不著文字所成胜慧。深心具足乐法无厌。勤求多闻如所闻法。为他广说无爱着心。不为悕求名闻利养。为他说法不背自语。为他说法如其所闻如其所住一一随应为他广说。如所闻法。起大慈心。不越一切众生大悲之心。为多闻故不惜身命。少欲喜足乐寂静处。离诸愦闹善能资养。随所闻法善观察义。摄受正义不着于文。随所摄受。于一切世间天人阿修罗众中。不独行于自利益事。但为勤求无上大乘。利乐一切众生。所谓佛智无等等智。一切三界最胜智。于他所作而不放逸。

**佛说大乘菩萨藏正法经卷第七**

菩萨观察品第三之二
------------------

　　复次佛告舍利子言。云何名为不放逸法。所谓常当摄护诸根。云何名为摄护诸根。谓眼见色已不执其相。亦复不执随形妙好。亦不爱箸色等诸味。如实了知出离之法。如是耳闻其声。鼻嗅其香。舌了其味。身觉其触。意知其法。皆不执相。亦复不执随形妙好。亦不爱箸诸法等味。如实了知出离之法。如是所说名不放逸。

　　又舍利子。不放逸者。谓自调心已善护他心。去除烦恼现证法乐。无所伺察。欲寻嗔寻害寻无所伺察。贪不善根嗔不善根痴不善根无所伺察。身业恶行语业恶行意业恶行。无所伺察。不深固作意。无所伺察。总略乃至一切罪业不善诸法。皆无伺察。如是所说名不放逸。

　　又舍利子不放逸。菩萨深固作意勤行相应。若法是有如实知有。若法是无如实知无。云何是有。云何是无。所谓正道勤行能生信解即有。邪道勤行能生信解即无。诸业有报即有。诸业无报即无。眼即是有。彼眼实性即无。耳鼻舌身意即是有。耳鼻舌身意实性即无。色是无常是苦。是不究竟。是不坚牢。是散坏法即有。计色是常是乐。是究竟是坚牢。是不散坏法即无。受想行识。是无常是苦。是不究竟。是不坚牢。是散坏法即有。计受想行识。是常是乐。是究竟是坚牢。是不散坏法即无。

　　复次无明缘行等诸法中。不实无明缘行。乃至生缘老死即有。定实无明缘行。乃至生缘老死即无。行布施者能感大富即有。行布施者返招贫匮即无。持戒生天即有。破戒生天即无。多闻大慧即有。愚痴大慧即无。修习相应即有。修习不相应即无。深固作意相应即有。不深固作意相应即无。发勤精进菩萨得菩提果即有。懈怠菩萨得菩提果即无。无增上慢人作出家事即有。增上慢人证涅槃即无。于一切处通达空性即有。计执我人众生寿者即无。

　　复次舍利子。是故当知。不放逸菩萨。能深固作意勤行相应。即普遍世间。有诸智者广为开示。普遍世间。若无智者即不能开示。于世俗谛。不知其有。不知其无。何能随顺诸佛世尊所说实义。舍利子。诸佛如来总略以其四种法印。摄一切法。何等为四。一者诸行无常。二者诸行是苦。三者诸法无我。四者涅槃寂静。而一切众生于诸行无常中。计有常想。若诸众生断除常想。此即是为如来所说。又诸众生于诸行苦中。计为乐想。若诸众生断除乐想。此即是为如来所说。又诸众生于一切法无我中。计为我想。若诸众生断除我想。此即是为如来所说。又诸众生于涅槃寂静理中。起有所得颠倒之心。若诸众生断除有所得颠倒心者。此即是为如来所说。又舍利子。若能了知诸行无常。即能解入空无常性。若能了知诸行是苦。即能离诸愿求。若能了知诸法无我。即能观想空三摩地解脱法门。若能了知涅槃寂静。即能于诸相中有所修作。亦不非时取证实际。舍利子。如是等法。若诸菩萨勤行相应。即不减失一切善法。速能圆满一切佛法。

如来不思议品弟四之一
--------------------

　　尔时佛告舍利子言。信心住菩萨。于佛如来应供正等正觉十种不思议法中。信解清净超越分别。离诸疑悔。后复生起身喜心喜适悦之相。发希有想。何等为十。一者于佛如来最胜身相不可思议。信解清净乃至适悦之相发希有想。二者于佛如来妙好音声不可思议。信解清净乃至发希有想。三者于佛如来最上大智不可思议。信解清净乃至发希有想。四者于佛如来微妙光明不可思议。信解清净乃至发希有想。五者于佛如来圆满戒定不可思议。信解清净乃至发希有想。六者于佛如来广大神足不可思议。信解清净乃至发希有想。七者于佛如来十种智力不可思议。信解清净乃至发希有想。八者于佛如来四无所畏不可思议。信解清净乃至发希有想。九者于佛如来大悲之心不可思议。信解清净乃至发希有想。十者于佛如来不共佛法不可思议。信解清净乃至发希有想。如是十种如来应供正等正觉不可思议希有之法。住信菩萨精进勤求。不怖不懈心无动转。乃至身肉皮骨筋脉血髓干枯焦瘁。若未能得如来十种不思议法。于其中间不生疲倦。精进勤求必当获得。舍利子。住信菩萨于佛如来如是十种不思议法。应当如是信解清净。乃至发希有想。

　　尔时世尊。重明斯义说伽陀曰。

　　如来身相不思议　　应观微妙净法身

  　　无相亦无对碍门　　菩萨能生于信解

  　　乃至诸趣广分别　　音声惟佛不思议

  　　于一切处宝法门　　应当信解佛境界

  　　所有一切众生类　　上中下根有差别

  　　惟佛胜智普能知　　信解智力不思议

  　　诸佛无边大光明　　净光明网不思议

  　　广大照曜于十法　　无边刹海皆洞彻

  　　牟尼出世净妙戒　　而不依止世间法

  　　住信菩萨净信心　　信佛神足不思议

  　　诸佛神通境界门　　而诸菩萨不能知

  　　诸佛常住等引心　　佛解脱门不思议

  　　法界广大无分别　　惟佛胜力悉能知

  　　具足智力大仙尊　　无边无际虚空等

  　　假使一切众生类　　互发问端辞犹海

  　　随问遍答生喜心　　如来无畏不思议

  　　为一众生作利益　　无边众生亦复然

  　　普令安住调伏心　　如来大悲不思议

  　　如来诸相皆具足　　而能觉了一切法

  　　不共佛法功德门　　于一切处智显示

  　　如是十种不思议　　摄诸佛法入法性

  　　若能遍起信解心　　菩萨善住于净信

　　复次舍利子。云何名为住信菩萨于佛如来最胜身相。信解清净乃至发希有想。谓佛如来其身清净。于彼一切不善法中。普能除断。复于一切善法之中。皆悉具足。如来身者。已离一切不净秽恶筋骨血肉流散漏失诸染污法。如来身者。自性明亮清净莹洁。永离一切烦恼垢染。超出世间。不为一切世法所染。如来身者。积集无量福智妙行。长养众生。修习无量戒定慧解脱解脱知见等诸善法。严具一切胜功德花。如大圆镜现众色像。复如清净水月影现。又如来身者。如虚空界普摄一切。复如法界最上最胜。佛身无漏诸漏已尽。佛身无为不堕诸数。如虚空身。无等等身。一切三界量胜之身。又如来身者。不可喻身。无所喻身。清净无垢离诸染污。自性光明非先际可观。非后际可观。非现在可观。非种族可观。非色可观。非相可观。非随形妙好可观。非心可观非意可观。非识可观。非见可观。非闻可观。非念可观。非表了可观。非蕴可观。非处可观。非界可观。非生可观。非住可观。非灭可观。非取可观。非舍可观。非出离可观。非行可观。非显色可观。非状貌可观。非形色可观。非来可观。非去可观。非戒可观。非定可观。非慧可观。非解脱可观。非解脱知见可观。非有相可观。非离相可观。非法相可观。非诸相成办可观。非无所畏可观。非无碍解可观。非神通可观。非大悲可观。非不共佛法成办可观。诸佛出现如幻如焰如水中月。自性妙身。空无相无愿无际岸身。无种类身。无积聚身。无分别身。无依止身。无别异身。已得善住不动转身。无色非色自性身。无受非受无想非想无行非行无识非识自性身。无实无生非大种身。未曾有未曾有业身。非眼所生不从色中出。亦非在外。非耳依止不从声中出。亦非在外。非鼻所嗅不从香中出亦非在外。非舌了别不从味中出。亦非在外。非身和合不从触中出。亦非在外。非心所转。非意所转。非识所转。亦非不转亦非随转。得安住无动等虚空身。法界最上混入虚空界。舍利子。如是等法。住信菩萨。能于如来不可思议净妙身相。信解清净超越分别离诸疑悔。后复生起身喜心喜适悦之相。发希有想。

　　尔时世尊。重明斯义。说伽陀曰。

　　无量俱胝那庾多　　历劫广修菩萨行

  　　身业三种善净中　　勤求无等善逝身

  　　十方世界起慈意　　广以身命行布施

  　　常离欲邪行染心　　勤求无上虚空身

  　　清净微妙上衣饰　　无量劫中行布施

  　　施波罗蜜妙行圆　　广施最上诸佛子

  　　牦牛爱尾犹护戒　　能舍身命忍无怨

  　　愿求佛身无懈心　　广修精进波罗蜜

  　　乐观诸佛定境界　　内心乐起慧方便

  　　法界最上善逝身　　愿我如是当获得

  　　诸佛善行广作已　　得菩提果人中上

  　　当获广大虚空身　　善离尘染净无垢

  　　离我人相自性空　　无相无言无所得

  　　出过诸眼境界门　　大牟尼身如是得

  　　离色离声意清净　　无生无作本来空

  　　当得如来无动身　　十力善逝亦如是

  　　如幻化出种种身　　诸象马等及人相

  　　愚痴虚妄颠倒心　　佛十力尊色相见

  　　过去无量诸善逝　　未来诸佛亦复然

  　　同一无等法性身　　法界最上虚空等

　　舍利子。彼住信菩萨。于如是等诸佛如来最胜身相不可思议。信解清净超越分别离诸疑悔。后复生起身喜心喜适悦之相。发希有想。

　　复次舍利子。云何名为住信菩萨。于佛如来妙好音声不可思议。信解清净乃至发希有想。舍利子。谓佛如来于彼一切众会之中。所出音声皆为调伏。随顺作诸善利。所有十方世界一切众生。普遍意乐悉令生喜。然佛如来不作是念。我能为此苾刍众会宣说诸法。为此苾刍尼众会。优婆塞优婆夷。婆罗门刹帝利。长者居士梵众会等。为其说法。又佛如来随宜宣说契经讽颂记别应颂自说譬喻缘起本事本生方广希法论议。如是等法。普为一切众会乃至梵众。如应宣说。所有上中下根。种种差别诸众生类。悉闻法句。而彼法句。皆从如来口门而出。随诸根性各得解了。于其中间亦无语言互相违碍。各各于法明了知解。此即如来宿福果报现转妙音。令诸众生随转解入。

　　又舍利子。如来声者。所出细滑悦意可乐。清净无垢美妙乐闻。复善明了不粗不恶。闻者身喜心无厌倦。闻者心喜喜乐随生。分明解了咸生爱乐。心意调适如师子音声。云雷音声。海潮音声。迦陵频伽微妙音声。清梵音声。太鼓音声。吉祥音声。柔软音声。振响音声。令彼众生诸根适悦净妙音声。一切众会忻乐音声。诸相具足最胜音声。诸佛如来若此若彼。皆悉具足无量功德清净音声。舍利子。此如是等。是为住信菩萨于佛如来妙好音声不可思议信解清净乃至发希有想。

　　尔时世尊。重明斯义。说伽陀曰。

　　如来梵音妙声相　　所出音声善调伏

  　　梵众不及佛音声　　如是诸法皆具足

  　　佛声能与慈相应　　广大悲心复高胜

  　　喜舍相应亦复然　　牟尼圣尊妙音出

  　　闻声能息众生类　　贪火嗔毒诸不善

  　　愚痴暗冥亦消除　　如是音声皆具足

  　　种种方处诸人众　　普遍一切人类中

  　　乃至极此阎浮提　　种种语言佛善了

  　　众生随闻佛音声　　地居空居诸天众

  　　得闻牟尼妙音声　　随佛音声能解入

  　　二足四足及多足　　无足等类闻佛声

  　　随触随闻寂意生　　彼一切处随声转

  　　三千大千世界中　　开明调伏众生类

  　　普摄上中下诸根　　随佛音声而善转

  　　应调伏者闻解脱　　离诸分别非分别

  　　等引心说圣谛门　　是中无执亦无缚

  　　无边众生闻佛声　　闻已息除诸烦恼

  　　志诚归命佛法僧　　闻已戒忍皆具足

  　　如来最上妙音声　　是声深广无边量

  　　音声无边智无边　　菩萨智信无疑悔

**佛说大乘菩萨藏正法经卷第八**

如来不思议品第四之二
--------------------

　　复次舍利子。云何名为住信菩萨于佛如来最上大智不可思议。信解清净超越分别离诸疑悔。后复生起身喜心喜适悦之相。发希有想。舍利子。诸佛如来以无碍知见转一切法。

　　复次舍利子。我今为汝譬喻宣说发明如来智波罗蜜多。令彼住信菩萨。信解清净乃至发希有想。舍利子。譬如殑伽沙等诸世界中。一切草木枝叶茎干。总取为四指分量。中或有人摄聚一处。聚一处已用火焚之。焚已一切悉成灰烬。散掷于彼殑伽沙数一切世界大海之中。其灰在海经百千岁分布。而有如来智力圆满具足。能于彼彼大海之中。取彼彼灰。分布于彼一切世界。谓若干灰。若干世界。若干根本。若干蕴聚。若干枝叶。悉布在于若干方处。而无减失。何以故。诸佛如来。于法界中善觉了故。以其觉了而悉能知。如是若干一切世界广大所作。如来应供正等正觉。具大威德有大神通广大名称世间若有诸善男子善女人等。于佛如来最上大智。信解清净离分别者。皆是如来慈心建立。现证一切善根边际。而复作尽诸苦边际。何以故。诸佛如来于法界中善觉了故。若有能于佛如来所发生一念信解心者。所获功德而不坏失。

　　又舍利子。我今复说譬喻显明斯义。或有智人于我喻说而能解了。譬如有人寿限百岁。或于一时取以一毛端量一渧之水。析作百分持诣佛所。作是白言。世尊。我今持此水渧寄置佛所。后复来取。佛当与我。佛即受之。以其水渧置在殑伽河中。随流泛溢次弟入于大海之中。尔时彼人过百岁已。来诣佛所作是白言。世尊。我昔以水渧寄佛所。愿佛今时还当授我。舍利子。如来应供正等正觉最上大智圆满具足。即于大海之中。取彼先寄一毛端量析百分者一渧之水。授与彼人。其一渧水。不为海水损触坏失。舍利子。我所说喻表示分明。况复有人能见是义。如是水渧经久时中。以如来智力而不能坏。如来应供正等正觉。亦复如是。若善男子善女人。能于如来如是大智。信解清净离分别者。皆是如来慈心建立。缘佛功德空中雨华。现证一切善根边际。而复作尽诸苦边际。何以故。诸佛如来于法界中善觉了故。若有能于佛如来所发生一念信解心者。所获功德而不坏失。

　　尔时尊者舍利子白佛言。世尊。诸佛如来离如来智能转诸法不。佛言。不也舍利子。是时舍利子复白佛言。当何名为智。何名为识。舍利子。当知识者住于四处。一者识随色住色缘色住。而常亲近。增长坚牢广大所成。二者识随受住受缘受住。而常亲近。增长坚牢广大所成。三者识随想住想缘想住。而常亲近。增长坚牢广大所成。四者识随行住行缘行住。而常亲近。增长坚牢广大所成。此说名识。何名为智。谓住五取蕴中智蕴了知。此说名智。若复地界水界火界风界空界。识各了知住于识界。此说名识。若复识于法界有所分别。此说名智。若复眼所了知色中施设。耳所了知声中施设。鼻所了知香中施设。舌所了知味中施设。身所了知触中施设。意所了知法中施设。此说名识。若复内心寂静外无所行。以智收摄。无有少法而可分别。亦不离分别。此说名智。若复所缘识生。作意识生。分别识生。此说名识。若复无所执。无所取。无所缘。无表了。此说名智。若复有为所行法中识有所住。识于有为中行。此说名识。若于无为法中无识可行。若无为智即说名智。若是识于生住灭法中。了别无生无灭无住。此说名识。舍利子。于如是等诸法之中。如是名识。如是名智。是故当知如来大智不可思议。住信菩萨信解清净超越分别离诸疑悔。后复生起身喜心喜适悦之相。发希有想。

　　尔时世尊。重明斯义。说伽陀曰。

　　所有殑伽沙数等　　十方世界诸草木

  　　若人焚爇悉成灰　　置大海中百千岁

  　　佛十力尊微妙智　　后复能取海中灰

  　　若干根种及诸方　　而悉分布无减失

  　　心持十方众生界　　贪嗔痴行悉了知

  　　一切意乐及所行　　无增无减皆悟解

  　　大智十力世间尊　　十方乃至遍法界

  　　调御不生分别心　　一切佛子皆信解

　　复次舍利子。云何名为如来微妙光明不可思议。住信菩萨信解清净超越分别离诸疑悔后复生起身喜心喜适悦之相。发希有想。谓佛如来应供正等正觉。于法界中善能觉了。所有光明广大微妙。而此三千大千世界。总摄一切。普遍光明炎赫照曜。如无云覆翳日光高出。如来应供正等正觉。亦复如是。于此三千大千世界。广大光明炎赫照曜。映蔽大地所有一切星宿山石药木灯光及大火聚。超出最胜广大微妙明焰炽盛。至于日月光明。及四大王天。所化宫殿。身庄严具等诸光明。三十三天夜摩天兜率天化乐天他化自在天。所化宫殿。身庄严具等诸光明。彼梵众天梵辅天梵会天大梵天所化宫殿。身庄严具等诸光明。超出最胜广大微妙明焰炽盛。彼少光天无量光天光音天。少净天无量净天遍净天。无云天福生天广果天无想天无烦天无热天善见天善现天色究竟天。所化宫殿。身庄严具诸光明中。如来应供正等正觉清净光明。超出最胜广大微妙明焰炽盛。何以故。如来圆满广大无量戒定慧解脱解脱知见故。舍利子。若此三千大千世界。一切光明施设表示。比佛如来所有光明。百分不及一。乃至乌波尼杀昙分皆不及一。譬如世间常等真金。置于阎浮檀金聚中。而彼常金无有光明。亦不炎赫不能照曜。而此三千大千世界。所有一切光明施设表示。于佛如来最上光中。悉无光明炎赫照曜。如来光者。无有过上广大最胜。亦无分限。极善业报现前随转。于此三千大千世界之中。广大照曜。不以日月昼夜时分所照为明。如来悲愍世间一切众生。普令安住净圆光中。如来应供正等正觉。乃于阿僧祇世界之中。广大照曜。何以故。如来已得最上波罗蜜多及般若波罗蜜多故。

　　舍利子。我今复说譬喻以明斯义。譬如有人取此三千大千世界大地诸土。尽末为尘持诣东方。过一世界下一尘点。第二世界复下一点。如是乃至南西北方。各各世界悉下尘点。舍利子。于汝意云何。而彼尘末于诸世界尽边际不。舍利子言。不也世尊。不也善逝。佛言。舍利子。如来应供正等正觉。亦复如是。于彼一切世界之中。以净光明广大照曜。而诸光明比佛光明。百分不及一。乃至乌波尼杀昙分。皆不及一。何以故。如来应供正等正觉。已得最上波罗蜜多及般若波罗蜜多故。

　　又舍利子。大地所有草木树林铁围诸山。乃至须弥山王。皆是如来大光明力所任持故乃于三千大千世界。广大照曜。然其下劣众生不能信解。或有众生。不能瞻见如来圆光。或有众生。于圆光中广大瞻睹。或有一俱卢舍见佛光者。或有一由旬内见佛光者。或有三千大千世界之内见佛光者。又舍利子。如来光明何人能于百千世界悉瞻睹者。谓诸登地菩萨。能于无边一切世界见佛光明。如来悲愍一切众生。尽虚空界及众生界。以净光明普遍照曜。彼住信菩萨闻是说已。信解清净超越分别离诸疑悔。后复生起身喜心喜适悦之相。发希有想。

　　尔时世尊。重明斯义。说伽陀曰。

　　所有日月诸光明　　帝释梵王光明等

  　　乃至色究竟天光　　而悉不及佛光相

  　　色究竟天等诸光　　乃至三千大千界

  　　比佛一毛孔中光　　十六分中不及一

  　　虚空光明为广大　　众生广大亦复然

  　　若睹如来净光明　　无边无际虚空等

  　　应化度者见佛光　　不比世间生盲类

  　　彼不能见日光明　　返谓日光无所有

  　　下劣众生亦如是　　佛以光明常照曜

  　　自不能睹净光明　　返谓佛光无所有

  　　诸有见佛圆光者　　或俱卢舍或由旬

  　　或复三千世界中　　而能睹佛光明相

  　　八地九地及十地　　已登地位诸菩萨

  　　悉能安住大地中　　睹佛光明具大慧

  　　菩萨趣向佛大慧　　依止无边光明轮

  　　作诸佛事利众生　　诸佛刹土不思议

  　　诸佛如来不思议　　不思议光亦复然

  　　不思议开净信心　　诸福蕴门不思议

　　复次舍利子。云何名为如来圆满戒定不可思议。住信菩萨信解清净超越分别离诸疑悔。后复生起身喜心喜适悦之相。发希有想。舍利子。如来正实之语作如是说。世间所生一切众生。若净戒蕴清净身业。清净语业。清净意业。而诸众生于世间生。于世间老。不染世法。得婆罗门离罪之法。复得沙门寂静观想三摩地法。当得最上波罗蜜多。如来又以正实之语作如是说。我不见有世间一切若魔若梵。若沙门婆罗门。天人阿修罗等。而能清净戒蕴定蕴。同佛如来无量清净戒定蕴者。何以故。如来应供正等正觉。已得最上波罗蜜多。已得戒定波罗蜜多。

　　舍利子。我今复说譬喻以明斯义。可乐闻不。舍利子白佛言。世尊。今正是时愿佛为说。若诸苾刍得闻如来清净戒定。波罗蜜多法者。随所闻已信奉受持。

**佛说大乘菩萨藏正法经卷第九**

如来不思议品第四之三
--------------------

　　复次佛告舍利子言。于汝意云何。地界与众生界孰为多邪。舍利子白佛言。世尊。地界非多众生界多。佛言。舍利子。如是如是。众生界多。舍利子。假使三千大千世界。所有一切众生若卵生若胎生。若湿生若化生。若有色若无色。若有想若无想。若非有想非无想。乃至普及诸有情界。于一刹那一腊缚一须臾顷。无前无后。悉得人身。即彼如上得人身者一切众生于一刹那一腊缚一须臾顷。悉证阿耨多罗三藐三菩提果。即彼一切所成诸佛如来。一一如来现前所化各有千头。而一一头各有千面。其一一面各有千舌。是诸如来。具足如来十力四无所畏四无碍解无碍辩才。舍利子。而彼如来。同共称赞如来所有戒波罗蜜多及戒蕴功德。经俱胝那庾多劫。而悉不能得其边际。又舍利子。一佛如来戒蕴功德无有边际。如是诸佛如来戒蕴功德。无上大慧解入辩才。乃至入大涅盘。于其中间皆悉同等。何以故。于无性中起有性思议。是故如来戒蕴功德无上大慧最胜辩才。无量无数无有边际与虚空等。舍利子。且置如上所说一三千大千世界。乃至东西南北四维上下。普遍十方殑伽沙数等诸世界。一切众生于一刹那一腊缚一须臾顷。悉得人身。乃至悉证阿耨多罗三藐三菩提果。总略广说。乃至于无性中起有性思议。是故如来戒蕴功德无上大慧最胜辩才。无量无数无有边际与虚空等。何以故。如来已得最上波罗蜜多。圆满清净戒波罗蜜多故。

　　复次舍利子。我今复以显明事相。宣说如来定波罗蜜多。汝乐闻不。舍利子白佛言。世尊。今正是时愿佛为说。令诸苾刍闻所说已信奉受持。佛言。舍利子。后时后分当有七日出现世间。于彼时中。三千大千世界。炎炽遍炎炽极遍炎炽都一焰聚。彼时如来。若行若住若坐若卧。具有十种希有之法现彼地方。何等为十。一者地平如掌。是为第一希有之法。二者于彼时中。三千大千世界。炎炽遍炎炽。极遍炎炽都一焰聚。彼时如来。若行若住若坐若卧。彼地方中。悉无荆棘涌出金宝。是为第二希有之法。三者于彼三千大千世界炎炽遍炎炽极遍炎炽。都一焰聚。彼时如来若行若住若坐若卧。其地广阔如来受用。是为第三希有之法。四者于彼时中。三千大千世界。炎炽遍炎炽极遍炎炽都一焰聚。彼时如来。若行若住若坐若卧。彼地方中。自生异草青润柔软右旋宛转。如迦唧邻那宝。复有妙香。是为第四希有之法。五者于彼时中。三千大千世界。炎炽遍炎炽极遍炎炽都一焰聚。彼时如来。若行若住若坐若卧。彼地方中。自然涌出八功德水。所谓一冷二轻三软四香五美六清七饮时无厌八多饮无患。如是具足八功德水。是为第五希有之法。六者于彼时中。三千大千世界。炎炽遍炎炽极遍炎炽都一焰聚。彼时如来。若行若住若坐若卧。彼地方中。有清凉风自然吹触。舍利子。譬如夏月盛热之时。人极疲倦时。或有人往诣殑伽河岸。承彼清凉渐入河中。澡沐身体去除热恼。乃得轻安调畅适悦。出河在岸往复经行。其去不远见大树林。青润蓊郁枝叶扶疏。影癊清虚周匝垂覆。其中殊丽。宛如珠宝间错严饰。是人即时诣彼林所安详而坐。四面凉风散来吹触。舍利子。如来亦复如是。以宿善业果报。焕明清净凉风自然吹触。是为第六希有之法。七者于彼时中。三千大千世界。炎炽遍炎炽极遍炎炽都一焰聚。彼时如来。若行若住若坐若卧。彼地方中。自然而有水生诸华。所谓优钵罗华。钵讷摩华。俱母陀华。奔拏利迦华等。是为第七希有之法。八者于彼时中。三千大千世界。炎炽遍炎炽极遍炎炽都一焰聚。彼时如来。若行若住若坐若卧。彼地方中自然而有陆生诸华。所谓阿帝目讫多华。瞻波迦华苏摩那华。嚩利尸迦华。阿输迦华。波吒罗华。迦兰尼迦华。多啰尼华等。如是等华色香具足。是为第八希有之法。九者于彼时中。三千大千世界。炎炽遍炎炽极遍炎炽都一焰聚。彼时如来。若行若住若坐若卧。彼地方中如金刚所成。坚固牢实而无破坏。是为第九希有之法。十者于彼时中。三千大千世界。炎炽遍炎炽极遍炎炽都一焰聚。彼时如来。若行若住若坐若卧。彼地方中。见有殊妙宝塔出现。一切天人。若魔若梵。沙门婆罗门等。瞻礼供养。是为第十希有之法。舍利子。如是十种希有之法。于彼地方次第出现。以其如来应供正等正觉于法界性善觉了故。随其色相入三摩地。住等引心纯一乐受。经殑伽沙数等劫。谓如食顷。如来于三摩地无所坏失。舍利子。如来在定住。经一劫或百劫。千劫百千劫。一俱胝劫百俱胝劫。千俱胝劫百千俱胝劫。百千俱胝那庾多劫。后从定起。何以故。如来应供正等正觉。已得最上波罗蜜多故。而彼最上波罗蜜多者。具大神通。有大威德。得大自在。是故如来圆满具足。舍利子。如彼非想非非想天中天子生已缘一境住。谓识所缘。经八万四千劫。而识不于余识所转。乃至寿限尽时即当趣灭。舍利子。如来始于初夜分中。证成阿耨多罗三藐三菩提果。于中夜分入大涅盘。于其中间而不坏灭三摩地法。如来在定无心可转。无心所行。无心伺察。无心遍行。无心可增。无心可减。无心散乱。无心可高。无心可下。无心摄护。无心隐密。无心随顺。无心违背。无心沉下。无心动转。无心喜悦。无心爱箸。无心分别。无心离分别。无心计度。无心随识流转。无心依止眼耳鼻舌身意。无心依止色声香味触法。无心于彼法中行。无心于彼智中行。无心于彼过去观察。无心于彼未来观察。无心于彼现在观察。如来应供正等正觉。如是安住三摩地中。心无少法而可生起。然于一切法中。以无碍知见。而常随转都无发悟。如来离心意识。于定分位亦不减失。复常施作一切佛事。然无发悟。

　　尔时世尊。重明斯义。说伽陀曰。

　　佛于无量百千劫　　遍三有中修道行

  　　戒闻定忍无散心　　圆成无上菩提果

  　　佛善业果报如是　　超胜世间戒清净

  　　无戏论垢净如空　　十力净戒虚空等

  　　佛于初夜成正觉　　后于中夜入涅盘

  　　佛无心行无遍行　　于诸寂定无减失

  　　十力戒蕴亦无减　　神力解脱分亦然

  　　百千劫中住一心　　佛无分别离分别

  　　佛于如空定境界　　三义转佛无碍智

  　　心意伺察不遣除　　佛子信解佛十力

　　舍利子。如是等法。住信菩萨应于如来戒定法中。信解清净超越分别离诸疑悔。后复生起身喜心喜适悦之相。发希有想。

　　复次舍利子。云何名为住信菩萨于佛如来神足通力信解清净乃至发希有想。舍利子。如来应供正等正觉。常所宣说。尊者大目干连于声闻苾刍众中神通第一。于彼菩萨众中。若以声闻神通同等较量。我不见有声闻神通与菩萨等者。若以菩萨神通与佛神通同等较量。我不见有菩萨神通与如来神通而相等者。彼诸菩萨常作是念。如来神通不可思议。我等发勤精进。愿求成办如来神力。复次舍利子。我今复以喻说。发明如来神通智力。汝乐闻不。舍利子白佛言。世尊。今正是时愿佛为说。令诸苾刍闻所说已信奉受持。佛言。舍利子。于汝意云何。大目干连有大神通邪。舍利子白佛言。世尊。我亲闻佛说亲所听受。大目干连于声闻苾刍众中神通第一佛言。舍利子。假使三千大千世界满中。一切声闻彼彼神力。皆与大目干连神力同等。犹如稻麻竹[竺-二+韋]甘蔗丛林。如是同等如是色相。所有一切声闻功德威势精进力。能神通变化随所表示。比佛如来。百分不及一。千分不及一。百千分不及一。一俱胝分不及一。百俱胝分不及一。千俱胝分不及一。百千俱胝分不及一。算分数分及譬喻分。乃至乌波尼杀昙分。皆不及一。何以故。如来应供正等正觉。已得最上波罗蜜多故。舍利子。如来以神通力。于此地中置一芥子。以佛如来加持力故。彼诸声闻一切威势神通力能而悉不能举彼芥子。复不能动一毛端量。何以故。如来应供正等正觉。已得最上波罗蜜多及神通波罗蜜多故。舍利子。且置上说。此三千大千世界。乃至东西南北四维上下。普遍十方殑伽沙等一切世界。所有一切众生之类。若卵生若胎生若湿生若化生。若有色若无色。若有想若无想。若非有想非无想。彼诸众生。一时皆得声闻之果具大神通。悉如大目干连。彼诸声闻同以威势力能神通变化。而悉不能举动芥子一毛端量。何以故。如来应供正等正觉。已得最上波罗蜜多及神通波罗蜜多故。具大威德。有大神通。得大自在。尔时世尊。复告尊者舍利子言。汝昔曾闻。风灾劫时有大风起。名毗蓝婆。振吼吹击此三千大千世界。须弥山王。铁围诸山。大铁围山等。及四大洲。至八万洲。彼彼大海吹鼓高起。流散周遍一由旬量。舍利子白佛言。世尊。我昔亲闻如来宣说如是等事。佛言。舍利子。风灾劫时大风吹击此三千大千世界。须弥山王。及诸山大海。吹鼓高起破坏流散周遍一切。乃至无数百千由旬分量。地居诸天。亦悉飘鼓流散周遍。尘尚不见。况山石等。所有夜摩天中诸宫殿等。飘鼓破坏流散周遍。尘尚不见。何况宫殿。彼兜率天化乐天他化自在天。梵众天梵辅天梵会天大梵天少光天无量光天光音天。少净天无量净天遍净天。如是等天诸宫殿等。飘鼓破坏流散周遍。尘尚不见。何况宫殿。舍利子。如是大风飘鼓吹击。尔时如来。所有妙衣不能损动一毛端量。况复衣角。所以者何。以佛如来不思议神力不思议缘不思议所行不思议大悲悉具足故。舍利子。当彼大风飘鼓之时。东西南北四维上下。周遍十方殑伽沙等。一切世界大风不止。是时如来。举以指端指大风轮。即时大风皆悉止息。此是如来神通智力。无所减失不思议故。舍利子。彼住信菩萨应于如来神通智力信解清净超越分别离诸疑悔。后复生起身喜心喜适悦之相。发希有想。

　　尔时世尊。重明斯义。说伽陀曰。

　　所有三界诸众生　　皆作声闻具智慧

  　　与大目连智皆同　　悉具神通波罗蜜

  　　如来于此地方中　　置一芥子极微小

  　　彼彼一切现神通　　而悉不能为举动

  　　所有殑伽沙数等　　十方一切世界中

  　　毗蓝婆风振击时　　普遍诸方皆吹鼓

  　　当彼如是大风起　　佛上妙衣悉举示

  　　不能动其一毛端　　由佛神力不思议

  　　大风吹击极猛恶　　牟尼举一毛端量

  　　神力能止大风轮　　无边广大虚空等

　　舍利子。住信菩萨应于如来如是神力。信解清净乃至发希有想。

**佛说大乘菩萨藏正法经卷第十**

如来不思议品第四之四
--------------------

　　复次舍利子。住信菩萨于佛如来十种智力不可思议。闻已净信超越分别离诸疑惑。后复生起身喜心喜适悦之相。发希有想。如来以具十智力故了知胜处。于天人世间能师子吼转妙梵轮。所有一切天人魔梵悉不能转。无与如来同其法者。云何十力。一者处非处智力。二者业报智力。三者种种信解智力。四者种种界智力。五者根胜劣智力。六者至处道智力。七者禅定解脱等持等至染净智力。八者宿住随念作证智力。九者天眼作证智力。十者漏尽作证智力。舍利子。如是名为如来十种智力。如来以具十智力故了知胜处。于大众中能师子吼转妙梵轮。乃至一切世间无与如来同其法者。

　　云何如来处非处智力。谓佛如来以其无上最胜智力。于处非处如实了知。何者是处。何者非处。舍利子。所言非处者。谓不容受。身作恶者。语作恶者。意作恶者。能感悦意光泽可爱果报。若如此者无有是处。而或可容受者。谓身语意造作诸恶。不能招感悦意光泽可爱果报。斯有是处。又非处者。谓身语意业造作诸善。而能招感不悦意光泽可爱果报。无有是处。可容受者。谓身语意造作诸善。而能招感悦意光泽可爱果报。斯有是处。又非处者。谓悭吝人感大富果。无有是处。若悭吝人感贫穷果。斯有是处。又非处者。谓行施人感贫穷果。无有是处。若行施人感大富果。斯有是处。又非处者。谓破戒人得生天人。无有是处。若破戒人当堕地狱饿鬼傍生趣中。斯有是处。又非处者。谓持戒人返堕地狱饿鬼傍生趣中。无有是处。若持戒人生天人中。斯有是处。又非处者。谓嗔恚人感端正果。无有是处。若嗔恚人感丑陋果。斯有是处。又非处者。谓忍辱人感丑陋果。无有是处。若忍辱人感端正果。斯有是处。又非处者。谓懈怠人而能获得现前三昧。无有是处。若懈怠人。不得现前三昧。斯有是处。又非处者。谓精进人不得现前三昧。无有是处。若精进人而能获得现前三昧。斯有是处。又非处者。谓散乱心人得出离道。无有是处。若散乱心人不能获得出离之道。斯有是处。又非处者。谓能安住心一境性之人。不能获得彼出离道。无有是处。若能安住心一境性之人得出离道。斯有是处。又非处者。谓无慧人而能除断一切种子习气。无有是处。若无慧人不能除断一切种子习气。斯有是处。又非处者。谓有慧人不能除断一切种子习气。无有是处。若有慧人能断一切种子习气。斯有是处。又非处者。谓杀生人起杀害因感长寿果。无有是处。若杀生人感短寿果。斯有是处。又非处者。谓离杀生之人感短寿果。无有是处。若离杀生之人感长寿果。斯有是处。又非处者。谓偷盗之人感大富果。无有是处。若偷盗之人感贫穷果。斯有是处。又非处者谓离偷盗之人感贫穷果。无有是处。若离偷盗人感大富果。斯有是处。又非处者。谓邪染之人得有子妻室。无有是处。若邪染之人不得有子妻室。斯有是处。又非处者。谓离邪染人不得有子妻室。无有是处。若离邪染之人得有子妻室。斯有是处。又非处者。谓妄语之人不招毁谤。无有是处。招其谤者斯有是处。又非处者。谓离妄语之人返招毁谤。无有是处。不招谤者斯有是处。又非处者。谓两舌之人眷属不离。无有是处。若眷属分离。斯有是处。又非处者。谓离两舌之人眷属分离。无有是处。若眷属不离。斯有是处。又非处者。谓恶口之人常闻悦意语言。无有是处。若其不闻悦意语言。斯有是处。又非处者。谓离恶口之人不闻悦意语言。无有是处。若其闻者斯有是处。又非处者。谓绮语之人得决定辩才。无有是处。若其不得斯有是处。又非处者。谓离绮语之人不得决定辩才。无有是处。若其得者斯有是处。又非处者谓多贪人得大富者。无有是处。若其不得斯有是处。又非处者。谓离贪人大富断续。无有是处。若不断续斯有是处。又非处者。谓嗔恚心人不堕地狱。无有是处。若其堕者斯有是处。又非处者。谓离嗔人不于善趣天界中生。无有是处。若其生者斯有是处。又非处者。谓邪见人积集邪见之因能得圣道。无有是处。若邪见人积集邪见之因不得圣道。斯有是处。又非处者。谓正见人积集正见因故不得圣道。无有是处。若正见人积集正见因故获得圣道。斯有是处。又非处者。谓修施行之人若不得净心分位。无有是处。若其得者斯有是处。又非处者。谓持净戒人。不得净心分位无有是处。若其得者。斯有是处。又非处者。若起有所得见之人获顺忍者。无有是处。若其不得斯有是处。又非处者。若证空解脱人不得顺忍者。无有是处。若其得者斯有是处。又非处者。谓恶作之人得住轻安心者。无有是处。若其不得斯有是处。又非处者。谓恶作之人。得心调伏及轻安者。无有是处。若其不得斯有是处。又非处者。若诸女人成转轮圣王。无有是处。若男子得成斯有是处。又非处者。若诸女人成帝释天主。无有是处。若男子得成斯有是处。又非处者。若诸女人成梵王者。无有是处。若男子得成。斯有是处。又非处者。若诸女人现成佛果者。无有是处。若八人地次第得果。斯有是处。又非处者。谓须陀洹人。现转证成第八位者。无有是处。若于此蕴中趣涅盘者。斯有是处。又非处者。若斯陀含人。现转第三位者。无有是处。若于此蕴中趣涅槃者。斯有是处。又非处者。若阿那含人还来人间。无有是处于此蕴中趣涅盘者。斯有是处。又非处者。若阿罗汉人有结习者。无有是处。若其无者斯有是处。又非处者谓诸圣人。趣求异类师尊教授。异义所生法者。无有是处。若不然者斯有是处。又非处者。若得无生法忍之人有退转者。无有是处。乃至得证菩提。斯有是处。又非处者。若诸菩萨坐菩提场已。而不证成菩提果者。无有是处。若诸菩萨坐菩提场已。决定证成阿耨多罗三藐三菩提果。然后起座。斯有是处。又非处者。谓诸佛如来于种子习气有所表现者。无有是处。若佛如来所有一切种子习气悉能除断。斯有是处。又非处者。谓佛如来智有障碍。无有是处。若佛如来智无障碍。斯有是处。又非处者。谓能观见诸佛如来最胜顶相。无有是处。若不能见佛顶相者。斯有是处。又非处者。谓能知佛心所行者。无有是处。若不能知诸佛如来心所行者。斯有是处。又非处者。谓佛如来住等引心有所得相者。无有是处。若佛如来常住等引心者。斯有是处。又非处者。若谓如来语言虚妄不决定者。无有是处。若佛如来言无虚妄。斯有是处。又非处者。若谓如来有其过失。无有是处。诸佛如来离诸过失。斯有是处。

　　舍利子。如是等法。如四无所畏十八不共法中广说。

　　复次舍利子。若谓诸佛如来于现在世中若知若见有障碍者。无有是处。若诸佛如来于现在世中。若知若见。无障碍者。斯有是处。舍利子。如是所说。如来所有处非处智力无有边际。若欲知其边际之者。譬如虚空。所可知耶。若其虚空不知边际。如来应供正等正觉处非处智力边际亦然。诸住信菩萨得闻如来不可思议处非处智力。已发生净信超越分别离诸疑惑。后复生起身喜心喜适悦之相。发希有想。

　　尔时世尊。重明斯义说伽陀曰。

　　十方虚空无边量　　处非处智力亦然

  　　智力真实遍世间　　广说最上真实法

  　　若人圆具解脱器　　知彼所行为说法

  　　彼圆法器诸众生　　知处非处住舍行

  　　虚空大地尚可动　　佛说果报无虚妄

  　　处非处智若圆成　　世出世间十力具

　　舍利子。此是如来第一智力。如来应供正等正觉。以具如是胜智力故。了知胜处。于大众中。能师子吼转妙梵轮。乃至世间无与如来同其法者。

　　复次舍利子。云何名为如来业报智力。谓佛如来以无上智。于过去未来现在。一切众生所作诸业。积集因处位。若身根因通眼根分位。如是诸根因及分位。如来悉如实知。若诸众生有布施根性修持戒行。如来了知自他根故。即为宣说布施之法。若诸众生有持戒根性修布施行。如来了知自他根故。即为宣说持戒之法。若诸众生有忍辱根性修精进行。如来了知自他根故。即为宣说忍辱之法。若诸众生有精进根性修忍辱行。如来了知自他根故。即为宣说精进之法。若诸众生有禅定根性修胜慧行。如来了知自他根故。即为宣说禅定之法若诸众生有胜慧根性修禅定行如来了知自他根故即为宣说胜慧之法。总略乃至诸菩提分法亦如是说。若诸众生具声闻根性。修缘觉乘行。如来了知自他根故。即为宣说声闻乘法。若诸众生具缘觉根性。修声闻乘行。如来了知自他根故。即为宣说缘觉乘法。若诸众生具大乘根性。而修声闻缘觉乘行。如来了知自他根故。即为宣说大乘之法。若诸众生具最上乘根性。修大乘行。如来了知。实了知。若诸众生。于现在世积集乐因。未来世中感其苦报。如来决定如实了知。若诸众生。于现在世积集苦因。未来世中感其苦报。如来决定如实了知。若诸众生。于现在世积集乐因。未来世中感其乐报。如来决定如实了知。舍利子。如来于过去未来现在世中。一切众生所有诸业若因若果。如来真实无异无别。决定一一如实了知。如来随所知已如其所应。皆为说法。舍利子。如来应供正等正觉。于过去未来现在。一切众生诸业果报。积集因处皆如实知。如来智力无有边际。若欲知其边际之者。譬如虚空所可知耶。若其虚空不知边际。如来应供正等正觉业报智力边际亦然。诸住信菩萨。得闻如来不可思议业报智力已。发生净信超越分别离诸疑惑。后复生起身喜心喜适悦之相。发希有想。

　　尔时世尊。重明斯义说伽陀曰。

　　佛善了知诸因果　　业法智眼悉能观

  　　无碍智遍三世中　　诸众生行悉明达

  　　苦乐诸因及所愿　　遍诸众生五趣中

  　　轮转一切诸苦因　　善逝决定皆明了

  　　所有黑白诸业报　　因果愿求亦复然

  　　能仁真实悉了知　　犹观掌中如意宝

  　　若诸业法修因少　　当来果报获无量

  　　若因无量果还微　　善逝真实皆晓了

  　　修声闻行果如愿　　缘觉菩提因愿同

  　　无上智果愿亦然　　善逝如实皆晓了

  　　若于先业修苦因　　后复当招于乐果

  　　若于诸业修乐因　　后复当招于苦果

  　　苦因苦果如是法　　乐因乐果亦复然

  　　自业自果和合因　　善逝如实皆晓了

  　　诸有苦法三世转　　遍诸众生五趣中

  　　真实无断无异门　　佛无上智皆明了

　　舍利子。此是如来。第二智力。如来以具胜智力故。了知胜处。于大众中。能师子吼转妙梵轮。一切世间天人魔梵。皆不能转。乃至无与如来同其法者。
