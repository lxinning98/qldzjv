第0931部～佛说大乘不思议神通境界经三卷
==========================================

**宋朝散大夫试鸿胪少卿传法大师臣施护奉诏译**

**佛说大乘不思议神通境界经卷上**


　　如是我闻：一时，世尊住法界光明菩萨宫，与大苾芻众五十万人俱，皆阿罗汉，诸漏已尽，无余烦恼，安住寂静，心善解脱、慧善解脱，如大龙王，所作已辦，舍诸重担，得大善利，诸有结缚皆悉已尽，正智无碍，诸心善寂，神通具足。

                      　　复有菩萨摩诃萨众，皆得不退转地一生补处，当得成就阿耨多罗三藐三菩提者，而悉安住无边如来神通变化，菩提加持无著妙行，一切众生广大爱乐，住正念慧入普遍智，具平等行，成就无量众功德聚，现证如来平等法门，转妙法轮，能善教授无边学众，已获一切白法功德，善知一切众生心意，了别众生诸根利钝，已到彼岸最上自在，成就圆满一切善法，诸佛事业皆悉成办，从他方界来集此会。其名曰：普贤菩萨摩诃萨、普幢菩萨摩诃萨、普步菩萨摩诃萨、普信菩萨摩诃萨、普眼菩萨摩诃萨、普寤菩萨摩诃萨、普光菩萨摩诃萨、普香菩萨摩诃萨、普意音菩萨摩诃萨、普照菩萨摩诃萨、普念菩萨摩诃萨、普智幢菩萨摩诃萨、普缘观菩萨摩诃萨、法界普光菩萨摩诃萨，如是等万二千人俱。

                      　　复有诸天子众，所谓智幢天子、普华幢天子、普光天子、珠髻天子、宝积摩尼峰天子，如是等一万天子众俱。是诸天子，皆悉已于过去佛所种诸善根者，来习此会。

                      　　尔时，世尊即入普遍光明三摩地。从是三摩地出已，即放广大光明，普照三千大千世界，乃至十方一切佛刹普皆照曜。是时，此诸世界所有一切众生，蒙光照者皆发阿耨多罗三藐三菩提心，已发心者皆悉安住不退转地。

                      　　尔时，十方世界一切佛刹，彼彼刹中诸佛世尊所有近侍诸菩萨众，见此光已，各各白其佛言：“世尊，今此光明普照世界，有何因缘？是何神力？”

                      　　即时彼彼佛言：“诸善男子，汝等当知，有世界名娑婆，佛号释迦牟尼如来应供正等正觉，与诸大菩萨众而共集会，欲说不思议境界正法，以是因缘光明普照。”

                      　　尔时，彼诸近侍佛者，各各白其佛言：“世尊，我等今者，乐欲往彼娑婆世界，瞻礼恭敬释迦牟尼如来，随喜听受不思议境界正法，及欲见彼诸菩萨众。”

                      　　时彼如来，即各告诸近侍者言：“汝等可往，今正是时，随其所欲。”

                      　　尔时，十方诸佛刹中，所有一切近侍佛者，即各以其菩萨通神现诸变化，各与无数天、龙、夜叉、乾闼婆等恭敬围绕，来诣释迦牟尼佛所。是诸菩萨到佛会已，头面殷勤礼世尊足，咸作是言：“世尊释迦牟尼如来，我等闻其不思议境界正法名字，乐欲随喜听受宣说，及欲见佛世尊瞻礼恭敬，并见此诸菩萨大众。以是因缘，我等到此娑婆世界。”

                      　　尔时 东方大宝世界宝幢佛刹中，所住妙吉祥菩萨摩诃萨，即起是念：“今彼西方娑婆世界，释迦牟尼佛刹中，有十方世界如殑伽沙数诸大菩萨摩诃萨众，皆悉集会，听彼佛说不思议境界正法。我今亦宜往彼会中，礼近世尊释迦牟尼如来，随喜听受彼正法门，及见彼诸菩萨大士。何以故？十方一切诸佛刹中，随其所有集会利益，我皆往彼，无不往者。又复我常所见诸佛菩萨集会说法无如今日。彼佛刹中有如是等无量无边菩萨大士广大集会，我观是相甚为难有，若见若闻转复甚难，是故我今亦宜往彼。”

                      　　尔时，妙吉祥菩萨作是念已，即谓慈氏菩萨摩诃萨言：“慈氏当知，今世尊释迦牟尼佛刹中，有无数百千俱胝那庾多菩萨摩诃萨众广大集会，听受宣说不思议境界正法。我等今者宜共往彼瞻礼世尊，并见彼诸菩萨大士。何以故？十方世界诸大菩萨，普集一处甚为难事。”

                      　　尔时，慈氏菩萨摩诃萨，告妙吉祥菩萨言：“汝今自诣彼佛会中，非我所往。何以故？此甚难故。彼佛会中诸大菩萨，皆悉已得陀罗尼门，住无著智具诸善法。虽彼集会若见若闻，诸有相者我皆不能。妙吉祥，汝今当知，若以如来色身，有所见者实无可见，是故我今所不能见。若以如来法身有所见者，法身即是法性，于法性中无见无闻，无所供养，无所瞻礼，无所了知。”

                      　　妙吉祥菩萨言：“汝今随顺往彼供养如来。”

                      　　慈氏菩萨言：“不也，妙吉祥，非我所供养如来。何以故？无有如来能供养者。如来即是真如法，真如法中无有二相，真如法者即是如来。”

                      　　妙吉祥菩萨问言：“即此无二相，汝当云何说？”

                      　　慈氏答言：“妙吉祥，烦恼一性及种种性，此说为二。若了一性即种种，是无二法。若起分别此是烦恼、此出世间，作是见者即为二相。又若分别此是持戒、此非持戒，此声闻法、此缘觉法，此是布施、此非布施，此是正道、此是邪道，此是须陀洹、斯陀含、阿那含、阿罗汉，此是缘觉、此是菩萨、此是如来应供正等正觉，此法断灭、此法有想，此法决定、此不决定，此法是智所知、此法为识所识，此证觉道、此涅盘道，作如是等有分别者皆为二相，于二相中随识所转。若能不起如是等相，是无二法。妙吉祥，若我以劫或以劫尽说是无二法，假使辩才智慧说不能尽，亦复不能知其边际。何以故？彼一切法离种种性，若中若边皆不可见亦不可得。”

                      　　妙吉祥菩萨言：“大哉！慈氏，汝已证得无生法忍，故作是说。如是，如是，假使若我以劫或以劫尽说是无二法，亦非辩才智慧说所能尽。”

                      　　慈氏菩萨言：“妙吉祥，莫于文字而生有想。彼一切法离诸文字，是无生相亦无所动。”

                      　　尔时，妙吉祥菩萨普告彼佛刹中诸菩萨言：“善男子，汝等今者宜共往彼世尊释迦牟尼佛刹中瞻礼彼佛，及见百千俱胝那庾多诸菩萨众，随喜听受不思议境界正法。”

                      　　尔时，有菩萨名辩积幢王，白妙吉祥菩萨言：“如来无有可能见者，何故今言令我等往见佛如来？何等如来是可见者？复以何义说名如来？何以故？如来非过去、未来、现在可得。彼一切法亦非三世，皆悉空故，于空法中无能见者。如妙吉祥菩萨所言如来有所见者，今云何见彼佛如来？为以何眼可观察耶？若以肉眼而能观者，肉眼即空，于空性中而无所见。若以天眼观如来者，天眼亦复是有得想。若非眼所观，何名为见？是故我等今不能往。”

                      　　妙吉祥菩萨言：“善男子，汝今若住不平等法作是说者，于佛如来即不能见亦非供养。汝今若住无所著相如实说者，于佛如来即有所见，亦有所往亦可供养，不著一切文字相故，亦复不离诸文字相，彼自性空。是故我于平等法中作如是说，诸佛如来本清净故，如来亦复无所动转。汝等今者若住忍意应当往彼，若住非忍意亦当往彼。”

                      　　是时，妙吉祥菩萨如是重复为诸菩萨方便宣说。彼菩萨众，以佛威神力故，即于诸法得无所住。

                      　　尔时，妙吉祥菩萨复作是念：“我今不应而独往彼娑婆世界。何以故？彼世界中所有众生造不善业，少见少闻不生净信。我今当现种种色相及希有事而可往彼，令诸众生见已生信得未曾有，使其获得广大善利。”

                      　　即时，妙吉祥菩萨作是念已，入于无垢普光三摩地。于是三摩地中，见无数百千菩萨摩诃萨而共围绕，所有大梵天王、帝释天主各执宝拂侍立左右。是时，妙吉祥菩萨于一一毛孔中，出天莲华大如车轮，一一华中有佛世尊结跏趺坐，一一世尊执宝莲华。是时，三千大千世界所有众生得大快乐。妙吉祥菩萨即时普见一切众生，彼诸众生亦同得见妙吉祥菩萨，皆悉不退转于阿耨多罗三藐三菩提心。

                      　　尔时，妙吉祥菩萨见是相已出三摩地，从彼东方大宝佛刹来此娑婆世界，随所经历诸佛刹土悉现如是神通变化，普令一切获大利益。于其种种佛刹，皆见如来执宝莲华，各各为彼众生说法。或见佛刹地狱众生现受苦者，佛为救度皆得离苦；及彼畜生、饿鬼等趣互相食啖极苦恼者亦皆离苦；乃至阎魔界中现受一切苦恼众生，见佛各为如应说法。是诸众生一一皆得远离苦恼，各各发趣阿耨多罗三藐三菩提心。有佛刹中，或见如来广为一切阿修罗众如应说法，各各得转阿修罗身。有佛刹中，或见如来住妙吉祥神通境界，为诸刹帝利大族、婆罗门大族、长者大族，如应说法各获利益。或为四大王天诸天子众如应说法，谓诸天子言：“汝等当知，彼一切行皆悉无常，勿起意念谓究竟法。”闻是法者皆获利益。有佛刹中，或见如来住妙吉祥神通境界，为三十三天帝释天主等诸天子众如应说法，亦复谓言：“诸行无常非究竟法，诸有智者当如实知，不应于中作究竟想。”闻是法者皆获利益。有佛刹中，或见如来住妙吉祥神通境界，为夜摩天诸天子众、知足天中诸天子众、化乐天中诸天子众、他化自在天中诸天子众、梵众天中诸天子众、梵辅天中诸天子众、大梵王天诸天子众，如是乃至色究竟天诸天子众，各各如应为其说法，闻所说法皆获利益。或见如来住妙吉祥神通境界，为诸初地菩萨摩诃萨众如应说法，或为二地、或为三地、或为四地、或为五地、或为六地、或为七地、或为八地、或为九地、或为十地诸大菩萨摩诃萨众，或为一生补处当得成就阿耨多罗三藐三菩提者，各各如应说法，要使令增进住不退转，乃至普令圆满安住大涅盘界。

                      　　尔时，妙吉祥菩萨现如是等种种神变，随所经历诸佛刹土，一切众生见是相者，皆悉发于阿耨多罗三藐三菩提心。五百苾芻得诸漏尽心善解脱，八千菩萨得无生法忍，十千天子远离尘垢得法眼净。即时所得利益诸菩萨等，异口同音说伽陀曰：

　　“见是神通变化事，一切具足未曾有！

                      　　　妙吉祥尊境界中，一切众生得利益！”

　　尔时，十方诸佛刹中，已来集会诸菩萨众，各各以神通力，见如是等大希有事，俱白世尊释迦牟尼佛言：“今此三千大千世界光明普照及希有事，是何神力所变化故？愿佛世尊为我等说。”

                        　　佛告诸菩萨摩诃萨言：“善男子，汝等当知，有菩萨大士名妙吉祥，住不退转已得灌顶，从东方来欲入此会，是彼神通现斯瑞应。又善男子，若人得闻彼妙吉祥名字者，皆悉住于不退转心，况复得见甚为难事！”

                        　　是时，世尊释迦牟尼佛为诸菩萨摩诃萨作是说时，彼妙吉祥菩萨即以神通来入佛会，到佛会已头面著地，礼世尊足，前白佛言：“世尊释迦牟尼佛，少病少恼，轻利调适，得快乐不？我从东方大宝世界宝幢佛刹来此会中，礼近世尊听说正法。”

                        　　尔时，普华幢天子在大会中，从座而起前白佛言：“世尊，诸菩萨摩诃萨当修何法，即得成就如妙吉祥神通事业最胜甚深辩才智慧？”

                        　　佛告普华幢天子言：“若菩萨摩诃萨乐欲成就如是神通胜事业者，应当具足四种法门。何等为四？一者、于甚深法随喜听受，二者、广为他人说甚深法，三者、随所闻法请问其义，四者、闻已信解如理修行，是为四种。复有四法应当具足。何等为四？一者、于佛如来所说经法总持决定，二者、于诸经法爱乐修习，三者、于诸经法记念不忘，四者、于诸经法广说流通，是为四种。复有四法应当具足。何等为四？一者、于正法门谛实听受，二者、于说法师生尊重想，三者、于持法人恭敬承事不生懈退，四者、于说法师常所称赞长时无倦，是为四种。复有四法应当具足。何等为四？所谓四心常当发起：一者、平等心，二者、柔软心，三者、无懈心，四者、无毒心，是为四种。若菩萨摩诃萨于如是等四种法门随所修习，即得如是神通变化最胜事业，复能成就智慧辩才。”

                        　　尔时，世尊说是四种法门时，五千菩萨得无生法忍，四千天子远离尘垢得法眼净。是诸菩萨及天子众得所利已，咸作是言：“普愿众生皆得安住诸佛境界，于正法门深生信解，所闻正法记念受持，于未来世得大神通如妙吉祥，于诸佛刹变化自在。”

                        　　尔时，普华幢天子白妙吉祥菩萨言：“菩萨从何所来至此佛会？所住佛刹其名何等？化主如来复何名字？”

                        　　时，妙吉祥菩萨告普华幢天子言：“莫作是说‘有所从来’。何以故？天子当知，法界无来亦无所去，复无所行而无所住，一切无著。彼法界性，无所疑惑离诸戏论。天子，若言有来有去有所住者，是戏论法。”

                        　　尔时，普华幢天子及诸大众，闻妙吉祥菩萨说是法已，即时各各叹未曾有，异口同音说伽陀曰：

　　“最上希有妙吉祥，从佛世尊所出生，

                      　　　具足神通诸法门，闻者见者得利益。

                      　　　大士今现此诸相，宣说甚深微妙法，

                      　　　我皆随喜得见闻，咸于今日获大利。

                      　　　我等昔闻大名士，今见神通妙色相，

                      　　　菩萨是大法光明，出现一切诸佛法，

                      　　　已能圆满一切行，惭愧上服所庄严，

                      　　　自利利他妙吉祥，最胜功德难思议。

                      　　　菩萨犹如世间父，普摄一切为所归，

                      　　　开示涅盘方便门，咸令众生到彼岸。

                      　　　菩萨犹如大师子，一音能破诸外论，

                      　　　正法功德悉已圆，一切染法皆清净。

                      　　　菩萨犹如世间地，普能出生诸善法，

                      　　　复为最上大医王，能救众生诸病苦。

                      　　　菩萨如月大清凉，令诸热恼皆清净，

                      　　　复如日光大炽盛，广照一切三摩地。

                      　　　菩萨大利大导师，引示众生菩提道，

                      　　　常生广大慈愍心，救度恶趣众生苦。

                      　　　菩萨常为所依怙，了别一切众生心，

                      　　　一切智智妙法门，普施众生令解脱。”

　　尔时，世尊告普华幢天子及诸大众言：“如是，如是，如汝所言，妙吉祥菩萨有是功德。”

**佛说大乘不思议神通境界经卷中**


　　尔时，普华幢天子复白佛言：“世尊，今此妙吉祥菩萨摩诃萨发菩提心为久近耶？”

                      　　佛言：“天子，此妙吉祥菩萨过于无量无边殑伽沙数劫，已发菩提心。天子，我今为汝及诸大众，略说其一。”

                      　　是时，普华幢天子白佛言：“世尊，愿为我等一切众会，如理宣说。”

                      　　佛言：“天子，过去度如微尘数劫，尔时此娑婆世界，有佛名普观清净音王如来应供正等正觉，出现于世。彼佛法中，有一苾芻名清净音，于彼法中出家修道得五神通。时彼苾芻，于四万二千岁中，以种种香华、灯塗及众妙具供养彼佛，种是善根，发于阿耨多罗三藐三菩提心。天子，于汝意云何？彼时清净音苾芻，岂异人乎？即今妙吉祥菩萨摩诃萨是。汝等当知，此妙吉祥菩萨，已于无量无边殑伽沙数佛世尊所发菩提心，已度殑伽沙数众生令住须陀洹、斯陀含、阿那含、阿罗汉果，已度殑伽沙数众生令住缘觉果，已度殑伽沙数众生令住初地，乃至已度殑伽沙数众生令住十地。妙吉祥菩萨如是广大种诸善根成就善法。

                      　　“复次，天子，假使有人满三千大千世界七宝布施如来，是人所获功德其数甚多。若复有人，闻此妙吉祥菩萨名字，恭敬受持乃至随喜称念者，当知是人福多于彼！又复天子，若三千大千世界所有众生，一一皆得须陀洹乃至阿罗汉果，是人得福甚多。若复有人，闻此妙吉祥菩萨名字，能受持者福多于彼！又若三千大千世界所有众生，一一皆悉得缘觉果，是人得福甚多。若复有人，闻此妙吉祥菩萨名字，能受持者福多于彼。何以故？若有人称赞受持诸佛名字，若复有人称赞受持妙吉祥菩萨名字，如是二人所获功德等无有异。”

                      　　尔时，普华幢天子闻佛世尊作是说已，即与四万天子合掌恭敬作如是言：“善哉！妙吉祥菩萨，甚善！甚善！我等志诚归命顶礼。”彼诸天子发是言时，其声普遍三千大千世界皆悉遥闻。

                      　　尔时，尊者大目乾连闻是声已，来诣佛所，前白佛言：“世尊，今此三千大千世界，皆得普闻赞叹音声。是何神力，现此希有不思议事？”

                      　　佛告大目乾连言：“汝今当知，是妙吉祥菩萨摩诃萨已住不退转，被大铠甲，最胜大士在此会中，诸天子等称赞彼名，是故音声普闻三千大千世界。大目乾连，若有人随其方处，称赞受持此妙吉祥菩萨名字者，即时三千大千世界普皆震动。”

                      　　是时，尊者大目乾连复白佛言：“希有世尊！此菩萨摩诃萨成就如是不思议事，被大铠甲勇猛精进，成熟有情具诸佛法。世尊，若人以少善根，不能如是圆满具足大菩萨法。”

                      　　尔时，世尊为大目乾连说是法时，忽然出现大宝莲华遍满娑婆世界。一一莲华大如车轮，其华各有种种色香，诸妙宝网以为庄严。于其华中有一莲华，而最出现高显妙好，一切众会皆悉睹见。

                      　　尔时，尊者阿难见其莲华殊妙庄严忽然出现，即白佛言：“世尊，云何此会先有是相？”

                      　　佛言：“阿难，汝今当观，不久即有六万菩萨摩诃萨众，从普遍光明世界吉祥德王佛刹中而来此会，各各处其宝莲华上结跏趺坐。彼一莲华最高显者，当有菩萨名遍照藏，处其华上跏趺而坐。是诸菩萨欲现空中故，先示此宝莲华相。”

                      　　尔时，会中诸菩萨等一切大众，咸共称赞得未曾有，各各合掌向空顶礼。是时，于虚空中有梵王、帝释执宝莲华，围绕遍照藏菩萨摩诃萨。而此菩萨与诸大士，即时各各踊身虚空高七多罗树，一切众会皆悉睹见。时诸菩萨于其空中雨众宝华，种种色香殊妙第一，以供养佛。华供养已，于虚空中出如是声：“世尊，吉祥德王如来应供正等正觉，问讯世尊释迦牟尼如来，少病少恼，轻利调适，得大快乐，气力安不？吉祥德王如来如是置问。今遍照藏菩萨摩诃萨等六万菩萨同来至此，礼近世尊，随喜听受不思议境界正法。”

                      　　尔时，空中出是声已，遍照藏菩萨摩诃萨及诸菩萨，即时各各从空而下，头面著地礼佛足已，住立佛前。

                      　　尔时，世尊知是事已，故复问言：“遍照藏菩萨摩诃萨等诸善男子，汝等今者何故至此？”

                      　　遍照藏菩萨白佛言：“世尊，我等于普遍光明世界吉祥德王佛刹中，闻此娑婆世界世尊释迦牟尼如来，与诸菩萨大士而共集会，宣说不思议境界正法。我等欲见世尊及闻正法，以是因缘故来至此。”

                      　　尔时，尊者大迦葉在大会中前白佛言：“世尊，普遍光明世界吉祥德王佛刹，去此佛刹而不远耶？何故此诸大士，于少时间速能至此？”

                      　　遍照藏菩萨谓大迦葉言：“尊者，汝若以自神通定力往彼世界，至寿量尽亦未能到。是故当知，彼佛世界如是远近。”

                      　　尔时，佛告大迦葉言：“去此世界度如六十殑伽沙数佛刹，即到普遍光明世界。此诸菩萨以其最胜大神通力，速能至此。”

                      　　是时，尊者大迦葉白佛言：“世尊，我今乐欲往彼世界。”

                      　　遍照藏菩萨即问尊者大迦葉言：“尊者，云何于来去想有所动转？迦葉，汝于何法见有来去？汝谓色法有来去耶？受想行识有来去耶？”

                      　　大迦葉答言：“善男子，色无来去，受想行识亦无来去。于定心中示来去相，若住定心即诸色不见，色无见故即不能得彼来去相。善男子，若住定心即得胜义法门。复次，善男子，汝诸菩萨来此久耶？”

                      　　遍照藏答言：“我来久近，如汝尊者所得漏尽证心解脱。”

                      　　大迦葉言：“希有大士，得大神通。”

                      　　遍照藏言：“即汝尊者，得心解脱亦云何久？”

                      　　大迦葉言：“解脱已久。”

                      　　遍照藏言：“如汝尊者得心解脱，当以何义说名为心？”

                      　　大迦葉言：“汝善男子，亦云何说？”

                      　　遍照藏言：“心有所缚何名解脱？”

                      　　大迦葉言：“若如是者，汝善男子，有缚于心不名解脱，亦复不名解脱知见。”

                      　　遍照藏言：“尊者大迦葉，心本无缚其何解脱？”

                      　　大迦葉言：“若于无缚如实了知是即解脱。”

                      　　遍照藏言：“尊者大迦葉，为用何心而了知耶？过去耶？未来耶？现在耶？若过去心彼已灭尽，若未来心当亦未至，若现在心今即无住，离此三世，复以何心而了知耶？”

                      　　大迦葉言：“善男子，心法灭处非彼心分。”

                      　　遍照藏言：“尊者大迦葉，即此心灭处而可了知耶？”

                      　　大迦葉言：“若心灭处即不能知。”

                      　　遍照藏言：“彼一切法皆如心灭，是故不能有所了知。”

                      　　大迦葉言：“汝善男子，得大辩才随问能答。我今不能有是辩才。”

                      　　遍照藏言：“尊者大迦葉，于汝意云何？所有辩才，若见若闻为有得耶？”

                      　　大迦葉言：“无得无闻。何以故？缘生性故。”

                      　　遍照藏言：“岂非一切法皆同如是耶？”

                      　　大迦葉言：“善男子，诸法亦如是。”

                      　　遍照藏言：“尊者大迦葉，于汝意云何？若见若闻，于其辩才能无断耶？”

                      　　大迦葉言：“不坏亦不断。”

                      　　遍照藏言：“尊者大迦葉，如是，如是，菩萨辩才，随有所问而不断坏。迦葉当知，诸菩萨摩诃萨纵经劫数随问能答，所有辩才亦不断坏。”

                      　　尔时，遍照藏菩萨及尊者大迦葉说是法时，五十万众生皆发阿耨多罗三藐三菩提心，二百菩萨得无生法忍。

                      　　尔时，尊者大迦葉白佛言：“世尊，劝请世尊，为妙吉祥菩萨及大会众，如应说法，使其长夜得大利乐，而能决定证诸法性。”

                      　　尔时，有菩萨名曰辩积，在大会中从座而起，白妙吉祥菩萨言：“妙吉祥，云何尊者大迦葉于法精进能善宣说？”

                      　　妙吉祥言：“此大迦葉，于声闻法中已得无畏。”

                      　　辩积菩萨言：“此大迦葉，云何不住大乘法中？”

                      　　妙吉祥言：“善男子，此大迦葉。亦非不能住大乘法，为于声闻法中得解脱故。”

                      　　辩积菩萨言：“妙吉祥，云何名为声闻法？”

                      　　妙吉祥言：“世尊释迦牟尼如来，于此娑婆世界，为诸众生说三乘法。何等为三？所谓声闻乘、缘觉乘、大乘，是名三乘。何以故？有诸众生，起劣精进而求解脱故，佛方便开示三乘。”

                      　　辩积菩萨言：“妙吉祥，云何如来广说无量空解脱门、无相解脱门、无愿解脱门？”

                      　　妙吉祥言：“善男子，如来以善方便，宣说无量空、无相、无愿解脱法门，令诸众生如理修行。”

                      　　尔时，妙吉祥菩萨为辩积菩萨说是法时，会中所有天、龙、夜叉、乾闼婆等，即时各各合掌恭敬，异口同音说伽陀曰：

　　“所有一切供养具，宝衣宝器众庄严，

                      　　　妙吉祥尊所严身，我今称赞功德聚。”

　　尔时，普华幢天子复白佛言：“世尊，此妙吉祥菩萨摩诃萨，最初于何佛世尊所发菩提心？”

                      　　佛告普华幢天子言：“汝今当知，过去度如殑伽沙数劫前，彼时有世界名金焰光明，有佛出世，号无垢日焰光明如来、应供、正等正觉、明行足、善逝、世间解、无上士、调御丈夫、天人师、佛世尊，十号具足。

                      　　“天子，彼佛寿量九百九十万俱胝那庾多数，为诸众生说三乘法，所谓声闻乘、缘觉乘、菩萨乘。时彼如来初会说法，有八百四十万俱胝那庾多众生，住声闻乘得阿罗汉，诸漏已尽，舍诸重担，得大善利，诸有结缚皆悉已尽，正智无碍心善解脱。第二会说法时，有七十万俱胝那庾多苾芻，得阿罗汉。第三会说法时，有六百五十万俱胝那庾多苾芻，得阿罗汉。彼佛法中，二分苾芻、苾芻尼、优婆塞、优婆夷众，二分菩萨摩诃萨众。彼诸菩萨一切皆是不退转者，皆悉证得无生法忍，普入无边三摩地门，圆满善法，复得无边陀罗尼门。如来为说不退转法轮，况复彼诸初发大乘心者！其数无量！是中亦有无量众生住缘觉者。

                      　　“天子，彼无垢日焰光明如来，以其无量无数相应行法普摄众生。时彼金焰光明世界，多以黄金而用庄严，诸有楼阁殿堂众宝为柱，一切树林皆宝严饰。于其树间出妙音声，称赞甚深不思议法，所谓空声、无相声、无愿声、无性声、无著声、无生声、无起声，出如是等赞诸法声。其所出声，一切众生闻者爱乐。彼佛灭后，正法住世满一千岁。

                      　　“天子，时彼金焰光明世界中，有转轮王名最胜辩才，为四洲主。是时，彼王于无垢日焰光明佛刹中，以其饮食、衣服、卧具、幢幡、宝盖诸妙供具供养彼佛，及其佛刹所有一切声闻、缘觉、大菩萨众。如是供养满一俱胝岁，于彼佛所深种善根。彼转轮王种是善根时，即有八万四千众生，及王宫中有三百二十万后妃眷属，同发阿耨多罗三藐三菩提心。天子，彼最胜辩才转轮圣王有其千子。先于声闻法中发生信解，后复发于阿耨多罗三藐三菩提心，证得无生法忍。尔时彼王有女，名曰大慧，具大辩才甚深信解。是时，大慧与七千二百宫女眷属，恭敬围绕诣彼无垢日焰光明佛所；到佛所已，与诸眷属头面著地，礼彼佛足。时大慧女以善根故，即发阿耨多罗三藐三菩提心，既发心已前白佛言：‘世尊，我欲趣求阿耨多罗三藐三菩提果。然我今者，不能以此女人色相而取证彼阿耨多罗三藐三菩提。唯愿世尊，为我开示，有何法门如理修行，令我当得转女人身成男子相。速能取证阿耨多罗三藐三菩提果？’

                      　　“尔时，无垢日焰光明如来，即告大慧女言：‘汝善女人，当有一法能具足者，即得转女人身成男子相。何等为一？所谓发起大菩提心、无等等心、一切三界最胜上心，乃至一切声闻、缘觉起随顺心。复有一法若具足者，即得转女人身成男子相。何等为一？所谓于诸如来，常所作意而不远离，听受正法无所厌倦。大慧，复有十法若具足者，即得转女人身成男子相。何等为十？所谓十善业道应当圆满，即得慈行成就。又复长时受学无懈、听法无懈、亲近法师亦复无懈，若能圆满如是等法，即得转女人身成男子相。’

                      　　“尔时，彼佛说是法时，其大慧女即于同来诸眷属前，转彼女身得成男子。即时，大慧童子合掌恭敬前白佛言：‘世尊，我今已转女身，于佛法中乐欲出家持苾芻戒，愿佛摄受。’尔时，彼佛即告大慧童子言：‘善来！苾芻。’是时，大慧于刹那间须发自落，袈裟被身成苾芻相，威仪庠序如百腊者，即于会中证得无生法忍。是时，彼王所有诸子知是事已，生希有心，来入佛会皆求出家，佛即摄受，各各如应为说法要。尔时，大慧苾芻告诸王子言：‘我于今者得最上利，永不复起声闻之见，决定趣求阿耨多罗三藐三菩提果，修大悲行利益众生。汝等有发声闻心者，亦应如我发趣最上大菩提心，当于正中正道起修行想。’时大慧苾芻，为诸王子如应说法，皆得不退转于阿耨多罗三藐三菩提。”

                      　　尔时，世尊释迦牟尼佛，告普华幢天子言：“彼无垢日焰光明佛刹中，最胜辩才转轮圣王，大慧童女者岂异人乎？即今妙吉祥菩萨摩诃萨是。彼王所有千童子众，今已成就阿耨多罗三藐三菩提果，现住说法教化众生，即千佛是。所谓：

                      　　“东方超过行如来、无边光明如来、普光如来、吉祥主如来、实相如来、宝上如来、宝明如来、宝幢如来、宝照明如来。

                      　　“南方最极高如来、大光明如来、无量寿如来、无量声如来、大名称如来、无边名称如来、宝光如来、清净无边寿如来、月相如来、月光如来。

                      　　“西方无垢明如来、清净光如来、日明如来、无边宝最上如来、梵高如来、金色光明如来、梵自在王如来、龙自在王如来、一切宝华自在王如来、娑罗树王如来。

                      　　“北方坚固勇猛如来、离尘如来、吉祥藏光如来、无量香光如来、师子音王如来、大势力精进出生如来、妙高步如来、大宝聚如来、不退转轮如来、宝句义吉祥如来、普遍大日如来、胜得如来。如是等诸佛如来，种种名字，现在十方世界，说法教化众生。”

                      　　佛告普华幢天子言：“如汝所问，此妙吉祥菩萨摩诃萨，于彼金焰光明世界无垢日焰光明佛所，最初发于阿耨多罗三藐三菩提心。”

**佛说大乘不思议神通境界经卷下**


　　佛告天子：“此妙吉祥菩萨从是已后，复于七十二殑伽沙数佛世尊所发菩提心。最初有佛，名尸邻捺啰王如来应供正等正觉，出现世间，于彼佛所发菩提心。其后有佛，名宝光行吉祥，出现世间。其后有佛，名莲华上变化吉祥，出现世间。其后有佛，名清净宝吉祥，出现世间。其后有佛，名无边宝吉祥，出现世间。其后有佛，名大宝吉祥，出现世间。其后有佛，名虚空灯，出现世间。其后有佛，名大法王，出现世间。其后有佛，名众宝聚持妙色相，出现世间。其后有佛，名能仁主，出现世间。其后有佛，名功德光明庄严吉祥，出现世间。其后有佛，名大光吉祥，出现世间。其后有佛，名无量光广大庄严，出现世间。其后有佛，名作变化云千音声王，出现世间。其后有佛，名最上日光吉祥，出现世间。其后有佛，名最上意，出现世间。其后有佛，名多种光明吉祥王，出现世间。如是等七十二殑伽沙数佛世尊所，发菩提心已。复于九十一劫中，值遇诸佛发菩提心。又复于火顶如来、众尊如来、作庄严如来、饮光如来，是诸如来所，皆发菩提心种诸善根。天子，此妙吉祥菩萨，能于如是无量无数佛世尊所，发菩提心，广大方便，种诸善根已，乃至最后于我现在如来应供正等正觉所，以神通变化作诸佛事。”

                      　　尔时，普华幢天子前白佛言：“世尊，一切众生欲种善根，若能于此广大正法发信解心，听受读诵，记念思惟，为人演说，当知是人善得人身、善见诸佛、善闻正法，于其世间有所利益不空受食。世尊，而诸众生，云何当能于此正法发生信解？”

                      　　佛告普华幢天子言：“汝今宜应以如是事问妙吉祥菩萨，彼当为汝如理宣说。”

                      　　是时，普华幢天子即白妙吉祥菩萨言：“云何当得一切众生，于此正法能生信解？”

                      　　妙吉祥菩萨言：“天子，无有法可生信解，彼一切法自性空故，无所生故。若法自性空无所生，当复于何而生信解？”

                      　　普华幢天子复白妙吉祥菩萨言：“愿为我等略说菩萨行法。”

                      　　妙吉祥言：“天子当知，无行是菩萨行，又复一切法是菩萨行。”

                      　　普华幢天子言：“云何一切法是菩萨行？”

                      　　妙吉祥菩萨言：“天子当知，所言一切法者，谓四念处、八正道、五根、五力、七觉支，略说此等为菩萨行；若广说者，其数无量。诸菩萨摩诃萨若得此法，是即名为真菩萨行。”

                      　　普华幢天子白妙吉祥菩萨言：“云何名为四念处？”

                      　　妙吉祥言：“天子，若菩萨观身如虚空，不得身相，住平等法，如是名为身中身念处。若菩萨观诸受法，内外中间俱不可得，皆悉空故，如是名为观受念处。若菩萨如实观心，于其名中无色可见，即不可得所观心相，如是名为心中心念处。若菩萨如实了知彼一切法，若善不善自性皆空，如是名为法中法念处。天子，此等名为四念处法。”

                      　　复次，普华幢天子白妙吉祥菩萨言：“云何名为八正道法？”

                      　　妙吉祥菩萨言：“若菩萨观一切法，非境界相，无二无分别，无少法可取，是名正见。若菩萨观一切法，离诸分别及诸疑惑，与无所观正行相应，是名正思惟。若菩萨观一切法自性真实，非有边非无边，皆悉平等，如实宣说，是名正语。若菩萨观一切法，离所作性而不可得，若如所作若非所作，皆悉平等，住如实义，是名正业。若菩萨知一切法本不相续，即于诸法无嗔无喜亦无所著，安住真实平等法中，是名正命。若菩萨了一切法，无诸起作离种种相，于精进行如实相应，是名正精进。若菩萨于一切法不起诸念，了知诸业自性清净，住无所念，是名正念。若菩萨入一切法自性平等，于所缘相皆悉远离，毕竟观察了不可得，是名正定。天子，此等名为八正道法。”

                      　　复次，普华幢天子白妙吉祥菩萨言：“云何名为五根？”

                      　　妙吉祥言：“若菩萨了一切法本无所生，自性真实无进无退，平等法中如实信解，是名信根。若菩萨于一切法心无爱乐，离远近想住真实性，是名精进根。若菩萨于一切法非所作意，以所缘相离种种性，由性离故诸念不生，是名念根。若菩萨于一切法，无所念无所得，正定相应，是名定根。若菩萨于一切法，离所生相及不生相，谛观诸法自性皆空，是名慧根。天子，此等名为五根。”

                      　　复次，普华幢天子白妙吉祥菩萨言：“云何名为五力？”

                      　　妙吉祥言：“若菩萨于一切法，不起种种虚妄分别，是名信力。若菩萨于一切法，而能请问如实胜义，名精进力。若菩萨于一切法，离诸失念正念相应，是名念力。若菩萨于出世法心无懈倦，是名定力。若菩萨于诸业报净信不坏，是名慧力。天子，此等名为五力。”

                      　　复次，普华幢天子白妙吉祥菩萨言：“云何名为七觉支？”

                      　　妙吉祥言：“若菩萨了一切行本无所生，于喜乐法观真实性，是名喜觉支。若菩萨于一切法无爱著心，于所缘相观不可得，是名轻安觉支。若菩萨见一切法自性无念无所作意，是名念觉支。若菩萨若一切法求种种相了不可得，记诸善法如实出生，是名择法觉支。若菩萨观三界性不取三界相，是名精进觉支。若菩萨观心无所得，即于一切法亦无所觉了，是名定觉支。若菩萨知一切法本无所依即无所住，复无所生亦无所觉，是故一切法无所观不可得住平等舍，是名舍觉支。天子，此等名为七觉支法。

                      　　“如是略说四念处、八正道、五根、五力、七觉支法。此诸法门，若菩萨所修为菩萨行，声闻所修为声闻行。假使若有净行诸婆罗门能修习者，即得解诸怨结，除灭棘刺息诸烦恼，远离病苦不生怖畏，顺向佛道住佛种姓。若诸沙门多闻佛子修此法者，即得超越轮回到于彼岸，离诸尘垢得无相身，去除重担到无畏处获大快乐。若诸菩萨于此法门，如实观想，如理修行，得具足已，是诸菩萨于天上人间，应受广大信施供养。天子，是故诸菩萨于其世间随诸方处，不空受食有大利益。又复若欲出度轮回，破诸魔众摧伏外道，吹大法螺，击大法鼓，转大法轮，立大法幢，解脱众苦得大涅槃，当于如是胜妙法门如理修行。天子，如前所问菩萨行者，此一切法是菩萨行。”

                      　　尔时，妙吉祥菩萨摩诃萨，为普华幢天子说是法时，会中有三万二千天子闻已信解住法平等，即时雨天曼陀罗华、摩诃曼陀罗华及众妙华住虚空中，供养世尊及妙吉祥菩萨。华供养已，作如是言：“我等今者于佛法中，暂得闻此菩萨行法，尚获如是最胜利益，况复有人于此正法能一心听，生净信解如理修行！当知是人顺向佛道，如妙吉祥神通具足。”

                      　　尔时，普华幢天子复白佛言：“世尊，今此正法于后末世，欲使广大宣通流布。唯愿世尊，以威神力加持护念。”

                      　　佛告普华幢天子言：“如是，如是，诸佛如来而自知时。”

                      　　尔时，世尊普遍观察诸众会已，作如是言：“诸善男子，汝等众中，谁当能于无数百千俱胝那庾多劫，持佛菩提护助正法？”

                      　　尔时，会中有三十二俱胝大菩萨众，异口同音俱白佛言：“世尊，我等于佛住世及涅槃后，以佛神力而能持佛菩提护助正法。”

                      　　复次，会中有梵天子，名胜思惟，从座而起，前白佛言：“世尊，诸菩萨摩诃萨，于何福蕴修习具足，当能于此甚深正法受持读诵，为人演说广大流布？”

                      　　佛告胜思惟梵天子言：“若菩萨摩诃萨，于佛如来所有十力修习具足，勇猛坚固证得无生法忍者，当知是人即能持佛菩提护助正法。”

                      　　尔时，胜思惟梵天子复白佛言：“世尊，如我解佛所说义，今此不思议境界正法，若有人闻不能发生清净信解者，我知是人非为大士，于正法门而不相应，是故世尊不为授记。”

                      　　佛言：“梵天子，如汝所说，如是，如是。”

                      　　尔时，慈氏菩萨摩诃萨，从他方界还来佛会，与妙吉祥菩萨摩诃萨俱白佛言：“世尊，今此正法于后五百岁中，唯愿世尊，以威神力加持护念，使令正法广大流布，于其世间利益安乐一切众生，而诸魔众欲生破坏不得其便。”

                      　　尔时，世尊当欲加持护念此正法故，于其左右重复观察一切众会，即时十方如殑伽沙数所有佛刹六种震动。而彼十方如殑伽沙数现住说法诸佛世尊，知是事已亦各以其神力，加持护念此正法门。

                      　　尔时，帝释天主前白佛言：“希有世尊！今此甚深不可思议境界正法，诸佛如来神通威力所加持故。世尊，于后末世城邑聚落所在方处，若有善男子广为他人说此正法者，我当与诸眷属往诣彼法师所，密加护之使其精进，处师子座勇猛无畏，不令诸魔伺得其便。我今复以秘密大明当为作护。”即说大明曰：

　　“怛[寧+也](宁也切)他(引一)嗢契(二)目契(三)苏目契(四)钵啰(二合)摩哩那(二合)你(五)畔惹(仁左切下同)你(六)三畔惹
						你(七)嚩哩沙(二合)砌(引)那你(八)味怛啰(二合)嚩帝末没提(二合引九)。

　　“世尊，若诸方处有说法师，我当于其左右密诵此明，结金刚持印而为加护，使得正法广大流通。”

        　　尔时，三十三天中有一天子，名虞钵迦，生天未久，来此佛会处虚空中，得闻正法见希有事，即时雨天曼陀罗华、摩诃曼陀罗华等种种妙华，及诸广大殊妙珍宝，供养世尊并妙吉祥菩萨及所说法。作如是等诸供养已，从空而下，绕佛三匝，头面著地，礼世尊足，持真珠鬘五百肘量，其鬘复以一切妙宝而为庄严，奉上世尊作如是言：“希有世尊！今此广大甚深正法于后末世，能与众生多所饶益。若有善男子等，于城邑聚落及诸方处受持此法者，当知是人从佛所生，持佛菩提转大法轮。”

        　　尔时，佛告虞钵迦天子言：“如汝所说，如是，如是。若后末世有善男子，能于城邑聚落及诸方处持此法者，我说是人从佛所生，持佛菩提转大法轮。”

        　　尔时，世尊告妙吉祥菩萨摩诃萨言：“汝当受持此不思议境界正法。”又复告言：“汝当受持此不思议境界正法，于后末世广大流布不令断绝，使诸众生得大利乐。”

        　　妙吉祥菩萨白佛言：“世尊，如佛教旨我当奉持，如佛教旨我当奉持。若佛住世及涅槃后，正法所住五百岁中，乃至最后法欲灭时，以佛如来所加持力，我当护助宣通流布。若有善男子等为人演说此正法时，我当往彼人所，隐我身相而不出现，听受彼人所说正法，如是随喜展转称赞。”

        　　尔时，世尊告尊者阿难言：“汝当受持此正法门，广大为人宣布演说。阿难，若诸众生，受持读诵此正法门一四句偈者，当知是人决定成就阿耨多罗三藐三菩提果，常为诸佛共所观察。阿难，正使有人以十方一切诸佛刹土满中珍宝，供养诸佛所获福蕴，不如有人于此正法，发生净信听受读诵，而此福蕴无量无边！”

        　　尔时，尊者阿难白佛言：“世尊，此经何名？我当云何奉持？”

        　　佛告阿难：“是经名为《不思议境界正法》，亦名《普华幢天子所问》，亦名《妙吉祥菩萨游戏神通》，亦名《如来秘密法印》，亦名《不退转法门》，如是受持。”

        　　佛说此经已，妙吉祥等诸大菩萨，及普华幢天子，乃至世间天、人、阿修罗、乾闼婆等一切大众，闻佛所说皆大欢喜，信受奉行。
