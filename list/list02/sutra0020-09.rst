第0020-09部～大宝积经一百二十卷（第八十一卷～第九十卷）
==============================================================

**唐三藏法师菩提流志奉诏译**

**大宝积经卷第八十一**

隋北天竺三藏阇那崛多译
----------------------

　　尔时，佛复告护国言：“护国，我念往昔过无量阿僧祇劫，复过阿僧祇不可称量、不可思惟、无有譬喻、不可计算、不可得说，是时有佛出世，名曰成利慧多陀阿伽度、阿罗诃、三藐三佛陀、明行足、善逝、世间解、无上士、调御丈夫、天人师、佛世尊。尔时，有王名曰焰意。护国，彼焰意王治化之时，此阎浮提纵广一万六千由旬。护国，彼时此阎浮提内有二万诸城，彼一一城有千俱致家。护国，时彼焰意王自所住城名曰宝光明，东西十二由旬，南北七由旬，七宝所成，宝墙七重以为围绕，一一墙间相去八步牢固难坏。护国，彼国众生寿命十俱致那由他岁。

      　　“护国，尔时彼焰意王，初生一子名曰福焰，端正殊特，身色具足，世间无双，瞻者无厌。护国，时彼王子初生之日，于其生处有七宝藏自然出现；其王宫内亦有七宝藏，自然出现上高七人。护国，彼王子生时，阎浮提内一切众生，皆大欢喜，踊跃无量。若有众生被系闭牢狱，枷锁著身者，自然解脱。护国，彼福焰王子世间所有工巧术艺，于七日内皆悉学成。

      　　“护国，彼福焰王子于日初分，时有净居诸天，来告彼王子言：‘童子，汝莫放逸，应善观无常！童子，命不久停，至于后世如是速疾，恒须观察生大怖畏！造业必受，如影随形。’时净居诸天，复为童子说此偈言：

　　“‘童子谨慎莫放逸，
      亦莫随顺放逸者，

      　　　　弃舍放逸佛所赞，　若受放逸诸佛诃。

      　　　　常自调顺不放逸，　一切能施无妒嫉，

      　　　　慈悲念于诸众生，　彼人不久当作佛。

　　过去无量佛，　现在及未来，

      　　　　一切从善起，　住不放逸道。

      　　　　饮食及衣服，　金银璎珞等，

      　　　　俱致劫布施，　为求无上道。

      　　　　手足耳鼻等，　求者欢喜施，

      　　　　真心求功德，　不久得成佛。

      　　　　王位威势力，　妻子及眷属，

      　　　　有为如幻化，　速舍莫恋著。

      　　　　寿命不久停，　如坏器易坏，

      　　　　假借世不久，　此亦无常定。

      　　　　父母及眷属，　恶道无能救，

      　　　　众生造善恶，　如影恒逐形。

      　　　　多求于欲海，　相害不为利，

      　　　　而无济拔者，　虚受疲劳苦。

      　　　　今欲作他利，　求寂无上道，

      　　　　干枯皮肉髓，　汝莫以为苦。

      　　　　诸佛出世难，　寂灭法难闻，

      　　　　勤事善知识，　能破诸魔众。

      　　　　舍离恶知识，　能住于正道，

      　　　　遮蔽恶邪径，　善哉精进住。

      　　　　汝莫惜身命，　持心如金刚，

      　　　　正问诸师道，　莫舍正信意。

      　　　　一切过去佛，　常乐阿兰若，

      　　　　汝应顺彼学，　应乐在空闲。

      　　　　弃舍于恩爱，　妻子眷属等，

      　　　　己身及寿命，　以求广大智。’”

　　尔时，世尊复告护国菩萨言：“善男子，其福焰王子从彼诸天闻此偈已，于十年内未曾睡眠，未曾戏笑，未曾歌舞，未曾喜乐，未曾踊跃，未曾放逸，不入园苑，不乐眷属，不贪王位，于资财城郭不生乐心。如是一切内外诸物皆悉弃舍，唯入禅定住于静室而自思惟：‘一切法无常，无强无力，无有坚牢，暂现而灭。王位无味，无有自在，恩爱别离，怨憎相会，无可贪著。妄生爱乐皆由愚痴，虚妄诳惑无一实也。唯有解脱寂灭为乐，而诸凡夫愚痴所醉，常乐处之，横生优劣之相。我今在此凡愚众中，应住默然，思不放逸。’

      　　“护国，尔时彼焰意大王，为此童子更别立城名胜喜乐，有七重宝墙以为围绕。其城南北有七百街巷。其街墙壁七宝所成，金铃罗网以覆其上，更以真珠众宝罗网重覆其上。一一巷首皆有八万四千宝柱，于诸宝柱上系六万宝绳共相钩连。诸宝绳间悬十四俱致宝多罗树，微风吹动出妙音声，犹如百千音乐不鼓自鸣。一一诸街巷首，安置五百童女，盛壮少年善解歌舞，为一切众生爱乐之故。其焰意王，复更告令一切：‘汝等诸人从今已去，昼夜莫作余事，唯作歌舞嬉戏，令诸众生欢喜受乐，四方来者悉令欢喜，乃至不听出一粗言。’欲令王子心生爱乐，复于巷首安置种种布施之具，所谓衣服、饮食、璎珞、床敷、毡褥、车乘、辇舆、象马牛羊、五行之具，金、银、琉璃、砗磲、玛瑙、珊瑚、琥珀、真珠等宝，涂香、末香、烧香、薰香、种种华鬘等。若须衣者与衣，须食与食，须饮与饮，须乘与乘，随其所须而施与之。更于处处安诸珍宝等聚，拟诸众人之所受用。又于城中造作宫殿，拟为王子游戏之处，其地皆以众宝间错。于其城上起大高楼众宝庄严。于城中央造一大殿，殿内安置千万床敷。于殿四边造诸园苑，其园苑内有诸树木，一切华果诸喜乐树具足充满。

      　　“护国，彼园苑中造七宝池，其池四面有四宝阶道。何等为四？所谓金、银、琉璃、玻瓈。于一方面有二师子百宝所成，彼二师子各吐香水入彼池内。其池四边复各有二宝师子，各各引水而出其池。常有优钵罗华、波头摩华、俱物头华、奔陀利华。其池四岸宝树围绕，复有树木诸华果等周匝遍满。复有八百宝树，是诸宝树以诸宝绳共相连系，一一宝树各悬缯幡。其池四面，复有亿数宝多罗树。于其树间系以宝绳悬诸金铃，微风吹动出微妙音，如百千乐不鼓自鸣。恐诸埃尘，以大宝网弥覆地上。于彼殿内安置千万七宝床敷，诸宝床上各敷五百种褥。于殿中间敷一高座，其座七宝所成高于七人，复于座上敷八万俱致微妙衣服。其高座前置宝香炉，烧沉水香，夜三昼三散诸名华。以金罗网弥覆殿上，其罗网边悬金莲华，复以真珠罗网覆金网上。复有八万明净珍宝以为光明。于其园内又置九百万宝聚，一一宝聚高一由旬，出大光明照彼世界。

      　　“护国，于彼园内复有诸鸟，所谓鹦鹉、鸲鹆、鸿鹤、俱系罗鸟、孔雀、鹅、雁，及以鸳鸯、俱那罗鸟、迦陵频迦鸟、命命鸟。彼等诸鸟若欲鸣时，皆作人声微妙和雅，犹如诸天欢喜园内诸鸟之音，凡所出声皆欲令王子生欢喜故。又复别为王子建立厨膳，日别办具五百种味以供王子。尔时，大王又敕国内诸城邑一切童子，普告令集童子之数，凡有八十俱致。其诸童子，或年始二十，或有过者，悉能善解一切工巧伎艺严饰鲜洁，皆令入于胜喜乐城。而彼童子等各有父母，复将千万俱致婇女，拟诸童子驱驰使役；童子眷属亦皆奉献千万童女以为给使；乃至国内大富长者及以人民，亦各送千万俱致婇女。是诸婇女年始十六，不长不短，不白不黑，不粗不细，皆悉端正世间无比，善解音乐及以歌舞，善於戏笑，言语调柔，颜色和悦，若老若少皆能慰喻，一切伎能悉善通达身相具足，其口香气如优钵罗华，身诸毛孔出栴檀香，微妙清洁犹如天女。福焰王子处此宫内，婇女众等常作音乐种种供养。尔时，王子闻此音乐已，作如是念：‘今者此等为我作大怨仇，夺我善法，我应弃舍。’王子尔时见诸乐事不喜不乐。譬如丈夫临被刑戮，虽见色欲不生欢喜；如是，如是，福焰王子，在彼女众之时心无欢喜，在彼城内与诸眷属同会聚集亦不欢喜。从是已来经于十年，不取色相，不取声香味触等相，唯作是念：‘我今何时脱此怨仇？我于何时行不放逸，当得解脱？’尔时，诸女白焰意王言：‘大天，当知今此王子共我等聚，不相喜乐，亦不受乐。’”

      　　佛言：“护国，尔时焰意王，与八万小王前后围绕，诣向福焰王子所；到已，流泪满面遍身，战掉不能自胜，忧愁苦恼迷闷躄地，须臾复起，起向福焰王子，而说偈言：

　　“‘汝有最妙大果报，
      有谁为汝作不善，

      　　　　而不受于最胜乐？

      　　　　汝不受乐我忧苦，　愿汝受乐施我喜，

      　　　　若有触扰向我说，　我能与彼极重罪。

      　　　　汝观此城妙莲华，　是我思惟为汝作，

      　　　　世间所少速当说，　我能示现如帝释。

      　　　　汝今面目如青莲，　云何颦眉不畅适？

      　　　　今此婇女甚殊特，　微妙清净等诸天，

      　　　　各各善解诸伎术，　歌舞音乐悉能通。

      　　　　汝应与此相娱乐，　云何忧愁如毒箭？

      　　　　汝今应当快受乐，　非是忧愁苦恼时。

      　　　　园林池苑甚茂盛，　华果枝叶郁扶疏，

      　　　　宽博如天妙果林，　汝今正是上年时，

      　　　　颜色憔悴如枯华，　但应受乐莫忧苦。

      　　　　流泉浴池犹如天，　微妙香水洗浴身，

      　　　　诸华开敷群蜂绕，　汝今云何不爱乐？

      　　　　鹅雁鹦鹉及鸿鹤，　命命俱那微妙声，

      　　　　香山雪山无有异，　谁有见闻不爱乐？

      　　　　众宝胜殿真珠网，　琉璃严净如天宫，

      　　　　宝座庄严妙衣覆，　金铃罗网出妙音。

      　　　　种种音声甚殊特，　街衢道路及巷首，

      　　　　千数婇女作音乐，　犹如喜园天玉女，

      　　　　何故迷乱不受乐？ 童子婇女如天身，

      　　　　为汝受乐故聚集，　父母为汝泣堕泪，

      　　　　我如丧失所爱子，　愁忧怅快何可住？’

　　“尔时，福焰王子以偈报父王言：

　　“‘如彼具足功德者，
      观诸有为生死苦，

      　　　　厌离烦恼欲求脱，　弃舍一切世间欲。

      　　　　见诸众生没死网，　常求解脱远欲乐，

      　　　　思惟菩提最为胜，　唯愿父王听我说。

      　　　　无人为我作恶事，　我自不乐诸欲乐，

      　　　　一切恩爱如怨仇，　增长烦恼向恶趣。

      　　　　此诸婇女愚人乐，　增长魔业系缚缠，

      　　　　远离功德增不善，　又令未来堕恶趣。

      　　　　诸圣呵责此五欲，　我今云何乐苦本？

      　　　　如此婇女假外色，　唯有皮囊盛筋骨，

      　　　　肉血屎尿内不净，　此真死尸云何乐？

      　　　　歌舞音乐伎术等，　如幻如梦诳愚痴，

      　　　　愚痴分别失正道，　我岂随顺作爱业？

      　　　　园林华果至冬时，　枯瘁萎黄皆堕落，

      　　　　无常散坏不久留，　寿命无定痴放逸。

      　　　　心如大海不知足，　恩爱增长求无厌，

      　　　　常为诸欲相残害，　我如须弥风不动。

      　　　　父母兄弟姊妹等，　妻子朋友诸眷属，

      　　　　王位百官及势力，　若堕恶道无能救。

      　　　　我等今者如草露，　亦如电光不暂停，

      　　　　心意散乱无定所，　思惟见是不放逸。

      　　　　咄哉少年不久住！ 咄哉寿命如浚流！

      　　　　咄哉有为如浮云！ 咄哉三界求王位！

      　　　　智者来教莫放逸，　无有菩萨贪世间，

      　　　　若欲作佛救拔他，　父王放逸不作佛。

      　　　　若随诸欲为爱奴，　彼失功德无善路，

      　　　　若于今身贪杀生，　如鸟在网欲求活。

      　　　　境界犹如恶毒蛇，　诸阴犹如怨害贼，

      　　　　其心著有无利益，　犹如空村无依怙。

      　　　　父王园林如毒树，　无常瀑水悉漂没，

      　　　　我今云何而可乐？ 我见世间无正行，

      　　　　犹如劫尽盛火燃，　众生于中受大苦，

      　　　　我为是等解脱故，　当速成办如法船。

      　　　　众生久睡无自觉，　病来长久我欲治，

      　　　　为拔毒箭令安乐，　除彼邪径住正道。

      　　　　系缚三界无能出，　我为说法令脱免，

      　　　　众生贫穷无法财，　我施善教令其富，

      　　　　恶趣道中迷没者，　我当教示以善导。

      　　　　我欲摧拔诸爱树，　行诸慈悲燃智灯，

      　　　　令见三界大火聚； 又兴慈悲起大云，

      　　　　如波罗蜜普遍覆，　利益众生如电光，

      　　　　道品总持以为雨，　清凉能灭热恼焰。

      　　　　我为是故生王家，　在于有为不乐欲，

      　　　　我为利益众生故，　随世受生求菩提。

      　　　　一向不乐诸有乐，　父王我在怨仇中，

      　　　　智者云何乐此路？ 有眼不堕于高岸。

      　　　　若求菩提舍放逸，　一切世间顺诸趣，

      　　　　唯我当欲逆彼行，　大王我言终不虚。

      　　　　唯愿父王还本宫，　愿舍世间王位等，

      　　　　随彼须者所受用。 若受放逸贪王位，

      　　　　亿数王位我不欲； 若处宫内无得道，

      　　　　唯当寂静无畏处； 若乐五欲无能办，

      　　　　我向山林处寂静，　至于彼所求菩提。

      　　　　三世如来在兰若，　正觉菩提不在欲。’”

　　尔时，世尊说此偈已，告护国菩萨言：“善男子，尔时彼福焰王子为父王说偈已，在于宫殿与诸婇女，相随经行而心不安，唯住三种威仪而住。何谓为三？所谓若行、若住、若坐而不眠卧，处在高楼第八重上，夜半时间于上空中，见净居诸天在空而行，赞佛功德乃至法僧功德。护国，时彼福焰王子，闻彼诸天赞叹佛已，身毛皆竖，遍体战栗，合十指掌，以偈告彼诸天言：

　　“‘善哉诸天辈，　怜愍我等苦，

      　　　　莫生疲倦心，　我欲有所问，

      　　　　汝行于虚空，　赞叹谁功德？

      　　　　我闻此赞声，　心生大欢喜。’”

　　佛告护国：“尔时，彼天以偈报福焰王子言：

　　“‘童子汝不闻，　如来出兴世，

      　　　　佛名吉利意，　无归为作归。

      　　　　能知人心行，　福智具足满，

      　　　　圣众具禅定，　百千那由他。’

　　“尔时，福焰王子复以偈告彼诸天言：

　　“‘我未睹彼色，　汝为我说相，

      　　　　我若得见闻，　问彼菩提道。

      　　　　云何化众生？ 云何当来世，

      　　　　于众生中尊？ 为我解说之。’

　　“尔时，净居诸天以偈报福焰王子言：

　　“‘世尊发润泽，　右旋而青色，

      　　　　顶高如雪山，　白毫等净日。

      　　　　清净如琉璃，　妙色而右旋，

      　　　　耳目甚修广，　色如青莲华。

      　　　　方颊如师子，　唇如频婆果，

      　　　　口齿甚齐密，　清净如珂雪。

      　　　　具足满四十，　四牙甚锋利，

      　　　　舌长能覆面，　威德大自在。

      　　　　为诸众生等，　放亿数光明，

      　　　　遍满三千界，　干竭诸恶道。

      　　　　无上最胜尊，　妙声覆真实，

      　　　　能令闻者喜，　满诸众生愿。

      　　　　胜彼如意珠，　不缺减功德，

      　　　　随顺于道分，　庄严于法鬘。

      　　　　音声百千种，　演畅无虚说，

      　　　　胜于一切天，　过诸梵天音。

      　　　　他闻发欢喜，　胜诸紧陀罗，

      　　　　迦陵俱翅罗，　鸳鸯及鸿鹤。

      　　　　俱那罗梵声，　和合种种声，

      　　　　音词不杂乱，　能令义显现，

      　　　　妙净如琉璃，　能令智者乐，

      　　　　教令发道心，　心净生踊跃，

      　　　　随顺他心智，　能决疑者问。

      　　　　彼尊法王者，　自在大世尊，

      　　　　有是胜法音，　项直肩圆满，

      　　　　肘臂佣过膝，　指掌缦网长。

      　　　　七处皆平满，　慈悲举胜手，

      　　　　安慰诸众生，　身色如真金。

      　　　　一一毛右旋，　脐轮深且密，

      　　　　阴藏如马王，　髀如象王鼻，

      　　　　鹿王纤长膞，　足下莲华文，

      　　　　千辐网具足，　回顾如象王，

      　　　　游步如师子，　举身皆相称。

      　　　　犹如释天杖，　空中雨天华，

      　　　　于上变成盖，　去住恒随逐。

      　　　　法王希有事，　若得利无利。

      　　　　若得乐及苦，　若得名不名，

      　　　　若赞若毁呰，　一切无染著。

      　　　　犹如华在水，　亦如师子王，

      　　　　众生中无比。’”

　　尔时，世尊告护国菩萨言：“护国，尔时福焰王子，从彼诸天闻说叹佛功德乃至法僧功德已，欢喜踊跃，不能自胜。护国，尔时福焰王子，复作是念：‘如是诸佛世尊，有如是大众，成就如是觉证最胜妙法。如是圣众弟子成就我不得见，我今值遇生死诸恶苦恼，如是生死无有义利。诸凡夫辈执著我见，在家多诸过患贪欲无厌，智者呵毁，放逸无明黑暗之所覆蔽；如是诸行难可穿彻，如是识心甚难降伏，如是名色甚深难觉，如是六入而不自在，如是恶触果报受持，如是愚痴多诸过患，如是渴爱坚缚不舍，如是诸取甚难舍离，如是诸有无有圣道，如是生者甚难解脱，如是老者能坏少年，如是病者损减壮色，如是死者无有润泽，如是生者多诸衰恼，如是往来无有利益，如是微妙如来正教甚可爱乐。何可以爱好故，为诸烦恼迷惑其心，为诸恶觉浊乱不净，心常放逸，常与愚痴等辈而为朋友，不善思惟心常染著，烦恼生死乐恶知识。常与如是诸恶俱者，尚不能办世间净善，何况能得阿耨多罗三藐三菩提也？如我今者，即于此楼东面投身而去；若从门出，恐诸眷属为作障碍。’”

      　　佛告护国：“尔时，福焰王子欲向吉利意如来边，即向彼如来方面绝身，复作是言：‘若彼如来是一切知见者，亦应念我。’护国，尔时吉利意如来阿罗呵三藐三佛陀，即伸右手放大光明，照福焰王子；即于光中出一莲华，大如车轮有百千叶，然彼莲华放百千光明，其光明盛照福焰王子身。尔时，福焰王子即自见身处彼莲华，既住华中合十指掌，曲躬向吉利意如来多陀阿伽度阿罗呵三藐三佛陀，口三唱言：‘南无佛陀耶！南无佛陀耶！’护国，尔时吉利意如来还摄光明，福焰王子即乘佛光至如来前，举身投地如大树倒，礼彼如来一千拜已。护国，尔时福焰王子，以偈白世尊言：

　　“‘我久得重病，　今值大医王，

      　　　　于苦厄难中，　世尊济拔我。

      　　　　愿尊为我说，　云何住法中，

      　　　　当得大福利？ 唯愿尊显说。

      　　　　世尊我于先，　夜半诸天来，

      　　　　教我莫放逸； 闻此天教已，

      　　　　恐怖来此处，　今问大世尊，

      　　　　云何不放逸？

      　　　　我今失正道，　愿为作商主！

      　　　　我今如生盲，　愿为我作眼！

      　　　　我今临险岸，　愿尊救济度！

      　　　　唯愿大慈悲，　令我生正信！

      　　　　如病困笃者，　愿尊速疗治！

      　　　　我今如贫人，　愿尊见摄受！

      　　　　我今被系缚，　愿尊能为解！

      　　　　我心大疑惑，　愿决我痴网！

      　　　　示我修行处，　云何得菩提！

      　　　　我今没大水，　愿示度济我！

      　　　　我处大闇中，　愿燃大法炬！

      　　　　我身有大疮，　愿治速令差！

      　　　　我身有毒箭，　愿尊能为拔！

      　　　　常堕诸恶道，　愿慈救济我！

      　　　　诸有执著者，　回邪住正道，

      　　　　我没忧戚河，　愿度至彼岸，

      　　　　得住八圣道！

      　　　　我寿命短促，　求善多障碍，

      　　　　愿从今去后，　得住真如命！

      　　　　我今身闲静，　已离于诸难，

      　　　　作福必获报，　愿为我决疑！

      　　　　世尊为我说，　菩萨不放逸，

      　　　　而向无上道，　未来证菩提，

      　　　　能解诸有缚。’”

　　尔时，佛告护国菩萨言：“护国，尔时吉利意如来，知福焰王子心已，为其广说诸菩萨行。其福焰王子，闻此法已即得陀罗尼，名曰解脱；亦得五神通，即时上升虚空化作众华，以散佛上如是重散。护国，尔时福焰王子，从空下已，即以偈赞彼吉利意如来言：

　　“‘敬礼金色尊，　面净如满月，

      　　　　敬礼智无比，　离垢三界尊。

      　　　　发净光润泽，　顶高如须弥，

      　　　　观者无厌足，　眉间白毫相。

      　　　　清净妙光明。 目如青莲华，

      　　　　微妙甚殊特，　慈悲心哀愍，

      　　　　观示诸世间。 如来广长舌，

      　　　　软薄如赤铜，　出能遍覆面，

      　　　　说法教道众，　敬礼微妙声。

      　　　　齿白如珂雪，　坚实如金刚，

      　　　　齐密具四十； 熙怡微笑时，

      　　　　教化无量众，　敬礼美实言。

      　　　　尊色世无比，　放光照诸刹，

      　　　　梵天及护世，　彼光悉不现。

      　　　　鹿王纤佣膊，　行步如象王，

      　　　　亦复如师子，　安祥游步时，

      　　　　地动诸山震。 世尊具身相，

      　　　　皮肤软妙泽，　身如紫金色，

      　　　　威光无与比，　观者无厌足。

      　　　　苦行无数劫，　乐施无疲倦。

      　　　　慈心向众生，　故礼大悲父。

      　　　　尊常乐施戒，　坚住忍精进，

      　　　　禅定及般若，　总持智无比，

      　　　　是故我敬礼。 世尊说法时，

      　　　　降伏诸外道，　处众如师子，

      　　　　医王除三垢，　闻者皆欢喜，

      　　　　是故我今礼。 身口意清净，

      　　　　三界无染著，　如莲华处水，

      　　　　尊声如梵天，　如迦陵伽音，

      　　　　度过三界岸，　是故我敬礼。

      　　　　尊观诸世间，　如幻亦如梦，

      　　　　复如伎儿戏，　说诸法无我，

      　　　　众生及命者，　亦如水中月，

      　　　　空寂无生处。 如是知世已，

      　　　　为彼作方便，　百千诸法门，

      　　　　慈悲摄教众。 众生多诸患，

      　　　　诸毒常炽然，　观察热恼已，

      　　　　犹如大医王，　常行于世间，

      　　　　拔济无数众，　生老病死苦，

      　　　　爱离怨憎会，　忧悲苦恼等。

      　　　　观世苦恼已，　慈悲能度脱，

      　　　　常行于世间，　世界如车轮，

      　　　　天人或畜生，　地狱饿鬼中，

      　　　　迷惑无导师，　世尊为彼等，

      　　　　示现最胜导。 过去有诸佛，

      　　　　法王离世间，　亦说此圣道。

      　　　　如今世尊说，　清净无秽浊，

      　　　　胜于大梵天，　亦胜揵闼婆，

      　　　　及与诸天女。 如是等诸音，

      　　　　如来声最胜，　为世间解说，

      　　　　真实润益忍，　种种方便说，

      　　　　具足诸功德，　百千那由数，

      　　　　诸众生闻已，　证三乘寂灭。

      　　　　若有供养彼，　得胜上妙乐，

      　　　　无量天人等，　当得正真道，

      　　　　或得于人王，　大富长者等，

      　　　　或领一天下，　二三四天下。

      　　　　转轮圣帝王，　十善化众生，

      　　　　七宝具足乐，　皆由供养佛。

      　　　　或作释梵王，　四天大王处，

      　　　　兜率化乐天，　他化须夜摩，

      　　　　斯由供养佛，　来世作正觉。

      　　　　如是供养佛，　或见或闻声，

      　　　　无有空过者，　除多众生苦，

      　　　　得证甘露处，　最妙无老病。

      　　　　世尊知正道，　善说正道处，

      　　　　能断诸恶道，　令住无畏路，

      　　　　无垢大圣道，　能为众生依。

      　　　　若人求福德，　须于佛边种，

      　　　　以是因缘故，　当得无尽藏，

      　　　　多数俱致劫，　彼福不可尽，

      　　　　乃至未成佛，　当得清净刹，

      　　　　微妙如他化，　得已大欢喜。

      　　　　彼妙刹土中，　所有众生辈，

      　　　　身口意清净，　如是等功德，

      　　　　斯由供养佛。 若彼众生辈，

      　　　　求天及涅槃，　及以人中乐，

      　　　　福报等无量，　斯皆不可尽。

      　　　　大名胜供养，　复于百刹中，

      　　　　无量百千众，　当说大名称，

      　　　　斯由叹佛德。 如来除热恼，

      　　　　能令众解脱，　慈悲见欢喜。

      　　　　诸根寂清净，　人中最胜王，

      　　　　无量功德聚，　是故我顶礼。

      　　　　我已得五通，　虚空能飞上，

      　　　　听尊妙音声，　未来若作佛，

      　　　　为众宣微妙，　度脱无量众。

      　　　　我赞功德聚，　无垢清净福，

      　　　　天人诸龙等，　夜叉乾闼婆，

      　　　　杂类众生辈，　来世愿成佛。’”

　　尔时，世尊说此偈已，复告护国菩萨言：“护国，尔时焰意大王，过彼夜已，闻彼童子宫内哭声；闻已驰向胜喜乐城，到已问诸彩女辈言：‘汝等今者为何哭耶？’时彼诸女，白大王言：‘大王当知，福焰王子于今夜中忽然不见。’护国，尔时焰意王闻此语已，迷闷躄地如大树倒，须臾乃起，大声悲泣啼哭懊恼，巡绕彼城经百千匝。

      　　“护国，尔时彼处护城天神，告焰意王言：‘大王当知，东方去此，有佛世尊名曰成利慧。大王，王子今在彼处，顶礼承事，供养彼佛世尊。’尔时，焰意王闻天告已，即时与童子宫内诸彩女等，及王部从八万四千俱致百千那由他众，向于东方，往诣成利慧如来阿罗呵三藐三佛陀所；到已顶礼佛足，却住一面，以偈叹佛：

　　“‘敬礼功德智慧海，
      人中丈夫无等等，

      　　　　三界最胜无有比，　天王修罗皆供养。

      　　　　众中殊特最极尊，　观佛色相无厌足，

      　　　　三十二相庄严身，　犹如须弥宝清净。

      　　　　佛身微妙紫金色，　见者无厌我顶礼，

      　　　　无量百千亿数劫，　如来苦行无厌倦。

      　　　　无量劫数供养佛，　百千俱致不可数，

      　　　　往昔布施难思议，　是故身光甚严净。

      　　　　布施持戒禅定慧，　忍辱精进善方便，

      　　　　世尊身色甚清净，　胜于日月摩尼光。

      　　　　释梵光明隐不现，　佛现妙色为世间，

      　　　　或现在于兜率天，　或复示现欲下生，

      　　　　或现清净白象身，　梦中右胁入母胎。

      　　　　佛身现处如虚空，　如影水月梦幻化，

      　　　　佛身应现亦如是，　又复示现初生时，

      　　　　或行七步示丈夫，　唱言天人我最上，

      　　　　我能救脱诸苦众，　于诸法中无疑惑。

      　　　　为众示现始学书，　成就禅定寂静处，

      　　　　示现在于婇女中，　舍于父母及妻子，

      　　　　眷属宗亲恋慕啼，　舍家处林恒独步，

      　　　　俱致数天恒围绕，　恒常赞叹不生厌。

      　　　　久已降伏四种魔，　此刹示现始降伏，

      　　　　久已转于无始轮，　今以慈悲示初转。

      　　　　观于世间著常想，　在众唱言我涅槃，

      　　　　见诸世间乐生死，　世尊为说寂灭处。

      　　　　福智方便无比喻，　身放光明照多刹，

      　　　　诸方菩萨寻光来，　顶礼世尊不思议。

      　　　　法王为说微妙法，　心生欢喜证清净，

      　　　　为众现身同世间，　佛身无来亦无去。

      　　　　如来住法如幻化，　是故顶礼大丈夫，

      　　　　善哉世尊说妙道，　为众显于菩提路。

      　　　　为我显示胜法门，　是故我今证此法，

      　　　　如来为我所示现，　我证皆为众生说。

      　　　　佛智无恼三界尊，　我今叹佛证功德，

      　　　　愿共世间诸众生，　速证寂灭无上道。’”

　　尔时，世尊说此偈已，复告护国菩萨言：“护国，尔时彼成利慧如来，知焰意王深信心已，如应说法，令住不退转地于阿耨多罗三藐三菩提中。护国，尔时彼福焰王子，白成利慧如来言：‘世尊，我今欲请如来及比丘僧入我城内，唯愿世尊慈愍听许。’尔时，成利慧如来，怜愍王子故默然受请。护国，尔时福焰王子，知佛许已，白其父母：‘告诸眷属并婇女等言：尊等当知，我今以胜喜乐城并庄严具，悉以奉施彼如来及比丘僧，终无悔也。唯愿父母及诸眷属生随喜心。’尔时，父母眷属一时同声唱言：‘善哉！善哉！我皆随喜。’

      　　“护国，尔时福焰王子，即时更好庄严胜喜乐城奉施如来。尔时，王子为佛及僧，日别办具五百种味上妙饮食，供佛及僧；复为比丘造僧伽蓝，皆以七宝庄严其房，舍内敷置杂色种种缯褥数百千重；又为比丘僧日别造新净衣，布施众僧随意所乐；复更为造经行之处，皆以众宝庄严其地，上覆宝网经行两边，种诸树木华果种种诸华，谓忧钵华、波头摩华、分陀利等，一切众华无不具足。时，彼王子如是供养佛及众僧，经三亿俱致岁，于其中间未曾睡眠不爱身命，唯念供养佛及众僧。其间无贪欲心，无瞋害心，于王位处不生乐心，于一切处弃舍身命，况复余物？复于如来有所说法，皆悉受持终无忘失，乃至一句未曾重问。如来于其时间亦不洗浴，亦不以酥油涂摩其身，亦不洗足，亦不坐卧，唯除食时及大小便利，乃至终无疲倦之想。而彼如来涅槃时，自取赤真檀为积聚阇毗如来身。于阇毗如来身处，以种种上妙供具供养舍利。又于阎浮提内处处，以诸华鬘、名香、种种音乐，乃至幡盖、宝幢供养舍利。如是供养已，为其舍利，复更别造九十九俱致宝塔。彼诸塔等七宝所成，复以杂宝真珠罗网以覆塔上。又为诸塔造七宝盖，彼一一塔奉施五百宝盖。又于一一塔所，奉施音乐数百千种。于阎浮提内处处，悉令种诸妙华树。于一一塔所前燃百千灯，一一灯器盛千斛油。又复更以一切诸香，涂香、末香、烧香，及诸华鬘等供养彼塔。尔时，福焰王子如是供养经俱致岁已，于后出家；既出家已，唯畜三衣，常行乞食，乐于头陀，恒坐不卧，于余时间未曾睡眠，亦不从人有所求索，施与一切心不望报，常为他人解说正法。如是经四俱致岁，乃至若有以一善言赞叹者心尚不受，何况受人利养之物？若听法时无疲倦想，常有诸天承事供养。尔时，彼国土内王与大臣、夫人、婇女，一切人民并诸眷属，悉皆随从学彼王子出家修道。

      　　“护国，尔时净居诸天子等，见是事已作如是念：‘今此国内一切人民，并学王子出家。今此国内尽是三宝，我等今者应作檀越供养彼等，即是供养三宝利益世间。’彼如来涅槃后，正法住世经六万四俱致岁，皆是福焰比丘之所住持。其福焰比丘，从此已来常如是供养；如是次第供养九十四俱致诸佛，彼一一佛悉皆如上供养之行。护国，于汝意云何？其焰意王，岂异人乎？莫作异见！则今无量寿如来是也。护国，于汝意云何？彼福焰王子，岂异人乎？莫作异见！则我身是也。尔时，其守护城天神者，岂异人乎？则阿閦佛是也。”

      　　尔时，世尊复告护国菩萨言：“护国，是故若诸菩萨摩诃萨，若欲得阿耨多罗三藐三菩提者，应当学彼福焰王子，深心至诚所修诸行，能舍一切憎爱心。是故我常勤修如是苦行故，得成于阿耨多罗三藐三菩提。然未来世有诸比丘，爱重名利，贪著眷属，于诸善法自然损减，常为我慢怨贼之所损害，甚可怜愍！以贪利故远离正法，虚然出家污沙门行，但有口言我是菩萨，然其内心纯行谄曲，身心昏浊没烦恼泥，才有形相违于本道，舍已誓愿，贪著衣服、饮食、房舍、卧具、汤药等事，心无惭愧，不避耻辱，无有威仪，离佛境界，心恒贪著。护国，若有得闻如是法者，应当觉知彼恶知识。恶知识者，求名贪利，不应亲近。”

      　　尔时，世尊欲重宣此义，以偈颂曰：

　　“多行于放逸，　远离十力处，

      　　　心常贪利养，　及诸眷属等，

      　　　弃舍佛菩提，　千种诸功德，

      　　　诈圣求名利，　恶性无惭耻，

      　　　奸谄无羞愧。 彼专为利事，

      　　　入于佛法中，　随顺诸烦恼，

      　　　速疾堕恶趣，　口言我大德，

      　　　胜在阿兰若，　心恒念聚落。

      　　　彼等为贪故，　心多诸觉观，

      　　　彼人远解脱，　犹如天与地，

      　　　行者应远离，　如畏恶毒蛇。

      　　　彼不乐佛法，　并诸功德僧，

      　　　弃舍离善道，　常行于邪径，

      　　　失于无量善，　为诸有覆蔽。

      　　　闻我往昔行，　真实诚心信，

      　　　应当学我行，　多俱致劫数。

      　　　如是法难得，　应发大忍心，

      　　　我有所说处，　勤劬当奉行。

      　　　若当欲成佛，　妙胜大乘中，

      　　　应念彼王行，　诸功德无量。

      　　　思惟真实已，　应住彼教中，

      　　　如是菩提道，　当见如佛说。

      　　　深思诸功德，　圣人种性处，

      　　　当应如教行。 若舍如是教，

      　　　则失功德味，　当生恶趣中，

      　　　愚痴无有别，　生彼已当悔。

      　　　劝住山林者，　慎莫自赞誉，

      　　　亦勿毁他行，　宁常自呵责：

      　　　昔背亿数佛，　斯由我慢心，

      　　　莫惜已身命，　恩爱处悉舍。

      　　　如我说此经，　法中行敬心，

      　　　若能如说行，　菩提不为难，

      　　　此乘大仙说，　闻已莫生疑。

      　　　是故佛法中，　应住如圣教，

      　　　精勤舍身命，　如我教莫违，

      　　　若不信此教，　于后悔无益。”

　　尔时，世尊说此偈已，复告护国菩萨言：“护国，若有菩萨常行五波罗蜜无有休息；若有菩萨于此经中，能如法行，能如教住，复自唱言：‘我如教住，我如教行。’于前行五波罗蜜功德者，欲比此功德百分不及一，百千分不及一，百千俱致分不及一，算数过算数分不及一，哥罗分不及一，譬喻分不及一，忧波尼沙陀分不及一。”

      　　佛说此经时，三十那由他天及人、阿修罗等，未曾发阿耨多罗三藐三菩提心者，皆悉发心，得不退转于阿耨多罗三藐三菩提。复有七千比丘，尽诸有漏，心得解脱。

      　　尔时，长老护国菩萨白佛言：“世尊，此法本有何名？我等云何奉持？”

      　　作是请已，尔时佛告护国菩萨：“善男子，言此法本名《不空誓清净行》，如是受持；亦名《善丈夫游戏菩萨行决定毗尼》，如是受持；亦名《真实义具足》，如是受持；亦名《福焰菩萨大士往昔本行》，如是受持。”

      　　佛说是法已，长老护国菩萨，及诸天、人、阿修罗、乾闼婆等，闻佛所说，欢喜奉行。

**大宝积经卷第八十二**

曹魏天竺三藏康僧铠译
--------------------

　　如是我闻：一时，佛在舍卫国祇陀林中给孤穷精舍，与大比丘僧千二百五十人俱。菩萨五千人，弥勒菩萨、文殊师利菩萨、断正道菩萨、观世音菩萨、得大势菩萨，如是等而为上首。尔时，世尊与于无量百千大众，恭敬围绕而演说法。

      　　尔时，郁伽长者与五百眷属，出舍卫大城，诣祇陀林给孤穷精舍；到已礼佛足，绕三匝已，却坐一面。尔时，复有爱敬长者、名称长者、善与长者、耶奢达多长者、善财长者、爱行长者、给孤穷长者、龙德长者、实喜长者，是等各与五百长者，俱出舍卫大城，诣祇陀林给孤穷精舍；到已礼佛足，绕三匝已，却坐一面。是等一切及与眷属，皆向大乘厚种善根，决定至于无上正道。

      　　尔时，郁伽长者知诸长者皆悉集已，承佛神力向佛合掌，白佛言：“世尊，欲有所问，愿垂听许。”

      　　说是语已，世尊告曰：“长者，如来常听恣汝所问，随汝所疑，我随汝问，而当演说悦可汝心。”

      　　时，郁伽长者闻是语已，白佛言：“世尊，若善男子、善女人，发阿耨多罗三藐三菩提心，解向大乘，信于大乘，欲集大乘，欲乘大乘，知于大乘护诸众生，安慰抚喻一切众生，为欲安乐一切众生坚固庄严：‘我要当度于未度者，脱未脱者，无安慰者当安慰之，未涅槃者当令涅槃，荷担一切作大桥船。’闻无量佛智，欲修佛智发大庄严：‘知生死中无量苦患，于无量阿僧祇劫心无忧恼，于无量劫流转生死而心无倦。’世尊，是中若有住菩萨乘善男子、善女人，或有出家修集法行，或有在家修集法行。善哉！世尊，哀愍人、天、阿修罗。世尊，守护大乘，不断三宝，为一切智久住世故。世尊，唯愿演说在家菩萨戒德行处。云何在家菩萨，住在家地，如来所敕随顺修行，而不损坏助菩提法，于现法中无缠覆业得增胜行？世尊，云何出家菩萨，舍所珍爱而行出家？当教是等，云何行法？云何修善？出家菩萨，云何可住？云何不住？”

      　　如是请已，尔时，世尊告郁伽长者：“善哉！善哉！长者，如汝所问，是汝等所宜。长者，谛听！善思念之，今为汝说在家、出家菩萨所住学得胜行。”

      　　郁伽白言：“如是，世尊。”受教而听。

      　　佛言：“长者，在家菩萨，应归依佛、归依法、归依僧，以此三宝功德，回向无上正真之道。长者，云何在家菩萨归依于佛？我要得成于佛身，三十二相以自庄严，持此善根集三十二丈夫相，为集此故勤行精进。长者，是名在家菩萨归依于佛。长者，云何在家菩萨归依于法？长者，而是菩萨恭敬于法及说法者，为法欲法，乐法极乐，助法住法，持法护法，坚住于法，赞叹于法，住于法行，增法求法，以法为力，施法器仗，唯法为务。‘我成阿耨多罗三藐三菩提已，当以正法等施一切人、天、阿修罗。’长者，是名在家菩萨归依于法。长者，云何在家菩萨归依于僧？长者，若是菩萨，见须陀洹、斯陀含、阿那含、阿罗汉，及与凡夫，若见声闻乘，皆悉敬顺速起承迎，好语善音右绕彼人，应当如是思念：‘我等得无上正真道时，为成声闻功德利故而演说法。’虽生恭敬心不住中。长者，是名在家菩萨归依于僧。

      　　“长者，在家菩萨成就四法归依于佛。何等四？不舍菩提心，不废劝发菩提之心，不舍大悲，于余乘中终不生心。长者，是名在家菩萨成就四法归依于佛。长者，在家菩萨成就四法归依于法。何等四？于法师人亲近依附，听闻法已善思念之，如所闻法为人演说，以此说法功德回向无上正真之道。长者，是名在家菩萨成就四法归依于法。长者，在家菩萨成就四法归依于僧：若有未定入声闻乘，劝令发于一切智心；若以财摄；若以法摄；依于不退菩萨之僧，不依声闻僧求声闻德，心不住中。长者，是名在家菩萨成就四法归依于僧。

      　　“复次，长者，在家菩萨见如来已修于念佛，是名归依佛；闻于法已修于念法，是名归依法；见于如来声闻僧已，而不忘失菩提之心，是名归依僧。

      　　“复次，长者，若菩萨愿常与佛俱而行于施，是名归依佛；守护正法而行于施，是名归依法；以此布施回向无上道，是名归依僧。

      　　“复次，长者，在家菩萨作善丈夫业，不作不善丈夫之业。长者，云何名为善丈夫业，非是不善丈夫之业？长者，是在家菩萨，如法集聚钱财封邑，非不如法；平直正求，非粗恶求，不逼切他；如法得封起无常想，不生悭想，喜舍无吝；给事父母、妻子、奴婢、诸作使者，以如法财而给施之，所谓亲友、眷属、知识，然后施法。

      　　“复次，长者，在家菩萨荷负重担发大精进，所谓一切诸众生等五阴重担，舍于声闻、缘觉之担，教化众生而无疲倦；自舍己乐为众生故，利衰毁誉称讥苦乐而不倾动，超过世法；财富无量而无憍逸，失利名称无有忧戚，善观业行守护正行，见毁禁者而不生瞋，诸有所趣善住所觉，除去轻躁满足智慧，助成他务舍己所作，无所希望有所为作而不中舍，知恩念恩；善为所作，施贫封禄，有势力者折大憍慢，于无势力而慰喻之，除他忧箭忍下劣者，除舍憍慢及增上慢；恭敬尊重亲近多闻，咨问明慧，所见正直，所行无为，无有幻惑；于诸众生无有作爱，修善无足多闻无厌，所作坚固与贤圣同，于非圣者生大悲心，亲友坚固怨亲同等，等心众生；于一切法无有吝惜，如闻开示思所闻义；于诸欲乐生无常想，不贪爱身观命如露，观于财物如幻云想；于男女所如闭狱想，于眷属所生于苦想，于在田宅生死尸想，于所求财毁善根想，于其家中生系闭想，于亲族所生狱卒想，于夜于昼生无异想；于不坚身生坚施想，于不坚命生坚命想，于不坚财生坚施想。彼云何名于不坚身生坚施想？他有所作悉皆为之作务使命，名不坚身生坚施想；不失本善增现善根，是不坚命生坚施想；降伏悭吝而行布施，是不坚财生坚施想。长者，是名在家菩萨，如是修集善丈夫行，于诸如来无一切过，名相应语，名为法语，无有异想向无上道。

      　　“复次，长者，在家菩萨应受善戒，所谓五戒。彼乐不杀，放舍刀杖，羞愧坚誓，不杀一切诸众生等，不恼一切，等心众生常行慈心。彼应不盗，自财知足，于他财物不生希望，除舍于贪不起愚痴，于他封禄不生贪著，乃至草叶不与不取。离彼邪淫，自足妻色，不希他妻，不以染心视他女色，其心厌患一向苦恼心常背舍。若于自妻生欲觉想，应生不净惊怖之想：‘是结使力，是故为欲，非我所为。’常生无常想、苦无我想、不净之想。彼人应作如是思念：‘我当乃至不生欲念，况二和合体相摩触？’应离妄语，谛语实语，如说如作不诳于他，善心成就先思而行，随所见闻如实而说，守护于法，宁舍身命终不妄语。彼应离酒不醉不乱，不妄所说，不自轻躁，亦不嘲哗，不相牵掣，应住正念然后知之。若心欲舍一切财贿，须食与食，须饮施饮。若施他时应生是念：‘今是檀波罗蜜时，随彼所欲，我当给施。又我当使求者满足。若施彼酒当摄是人，得于正念令无狂惑。何以故？悉满他欲是檀波罗蜜。’长者，是故菩萨以酒施人于佛无过。长者，若在家菩萨，以此受持五戒功德，回向阿耨多罗三藐三菩提，善护五戒。又复应当离于两舌，若有诤讼应当和合，离于恶言出爱软语，先语问讯不毁辱他，利益他语、法语、时语、实语、舍语、调伏语、不戏笑语，如说如作不生贪痴，常安一切心不毁坏，常修忍力以自庄严，常应正见离诸邪见，不礼余天，今当供佛。

      　　“复次，长者，在家菩萨，若在村落、城邑、郡县人众中住，随所住处为众说法，不信众生劝导令信；不孝众生，不识父母、沙门、婆罗门，不识长幼，不顺教诲，无所畏避，劝令孝顺。若少闻者劝令多闻，悭者劝施，毁禁劝戒，瞋者劝忍，懈怠劝进，乱念劝定，无慧劝慧，贫者给财，病者施药，无护作护，无归作归，无依作依。彼人应随如是诸处念行是法，不令一人堕于恶道。长者，如是菩萨一一劝导，乃至第七，欲令众生住于德行。随如是处不能令住，而是菩萨于此众生应生大悲，坚发一切智慧庄严，作如是言：‘我若不调是恶众生，我终不成无上正真道。何以故？我为是故发誓庄严，不为以调、无谄无伪、具戒德行发大庄严。我当勤发如是精进，令所作不空，众生见我即得信敬。’长者，若菩萨在如是城邑村落中住，不教众生令堕恶道，而是菩萨诸佛所诃。长者，是故菩萨应当如是庄严大庄严：‘我今应当修行是行，住诸城邑、村落、郡县，不令一人堕于恶道。’长者，犹如城邑有善明医，令一众生病毒而死，多众诃责；如是，长者，若是菩萨随所住处，不教众生令堕恶道，而是菩萨则为诸佛之所诃责。

      　　“复次，长者，在家菩萨善修学行，所谓家者，名杀善根，名不舍过害助善业，是故名家。云何名在？一切结使在中住故，故名为在。又复住于不善觉故，住不调伏、住无惭愧愚小凡夫，住不善行诸恶过咎，是故名家。又复在家，一切苦恼悉在中现，害先善根，故名在家。又复家者，在是中住无恶不造，在是中住，则于父母、沙门、婆罗门不好敬顺，是名为家。又复家者，长爱枝条、忧悲苦恼悉在中生，招集杀缚、呵打、瞋骂、恶言出生，是故名家。未作善根掉动不造，已作善根悉令散灭，智者所呵，谓诸佛、声闻；若住是中堕于恶道，若住是中堕贪瞋痴，是故名家。若住是中，妨废戒聚、定聚、慧聚、解脱聚、解脱知见聚，是故名家。若住是中，父母、妻息、姊妹、亲友、眷属、知识，贪爱所摄，常思念财，贪欲无满，如海吞流终不满足。若在家住如火焚薪，思处无定如风不住，在家消身犹如服毒，一切众苦皆悉来归，是故应舍如离怨家。若住在家，圣法作障，多起诤缘常相违逆。住在家中，善恶缘杂多诸事务；在家无常，不得久住，是不停法。在家极苦求守护故，多诸忧虑，谓怨亲所；在家无我，倒计我所；在家诳惑，无有实事现似如实；在家离别多人住处；在家如幻，多容集聚无实众生；在家如梦，兴衰代故；在家如露，速破落故；家如蜜滴，须臾味故；家如刺网，贪著色声香味触故；家如针口虫，不善觉食故；家如毒蛇，互相侵故；家多希望，心踯躅故；在家多怖，王贼水火所劫夺故；家多论议，多过患故。如是，长者，在家菩萨名善知家。

      　　“复次，长者，在家菩萨住在家中，善调伏施分别柔软，应作是观：‘若施彼已则是我有，余家中者非是我有。已施者坚，余者不坚。已施后乐，余者现乐。已施不护，余者守护。若已施者非爱所缚，余者增爱。若已施者非我所心，余者我有。已施无怖，余者怖畏。若已施者是道基柱，余是魔柱。已施无尽，余者有尽。已施者乐，余守护苦。已施离结，余者增结。已施大封，余者非封。若已施者是丈夫业，其余在者非丈夫业。若已施者诸佛所赞，其余在者凡夫所赞。’如是，长者，在家菩萨应坚住施。

      　　“复次，长者，在家菩萨若见乞者应起三想。何等为三？善知识想、他世富想、菩提基想。复有三想：顺如来教想、欲果报想、降伏魔想。复有三想：于求者所起亲眷属想，于四摄法起摄取想，于无边生起出离想。应当如是生是三想。复有三想。何等为三？除贪欲想、除瞋恚想、除愚痴想，生是三想。何以故？长者，是人贪欲、瞋恚、愚痴俱得微薄。长者，云何三事俱得微薄？若施财时心无贪著，是名贪薄；于乞者所生于慈心，是名瞋薄；若布施已回向无上正真之道，是名痴薄。长者，是名施者贪瞋痴薄。

      　　“复次，长者，在家菩萨见乞者已，修趣满足六波罗蜜想。何等为六？若是菩萨随所有物无不施心，是名修趣满檀波罗蜜；依菩提心施，是名修趣满尸波罗蜜；于求者所不生瞋诃，是名修趣满忍波罗蜜；若布施时不生自己乏少之想，是名修趣满进波罗蜜；若布施已，心不忧悔倍生欢喜，是名修趣满禅波罗蜜；若布施已，不得诸法，不望果报，是明慧者不住诸法，随无所住向无上道，是名修趣满般若波罗蜜。是名菩萨见乞求者，修趣满于六波罗蜜。

      　　“复次，长者，在家菩萨于世八法应生放舍。彼人于家财贿妻子不生忧喜，假使忘失不生忧愁，应如是观：‘有为如幻是妄想相！父母、妻子、奴婢使人、亲友眷属，悉非我有，我不为是造不善业，此非我宜；是现伴侣，非他世侣；是乐伴侣，非苦伴侣；我非护彼，我之所护，施调人慧；进不放逸，助菩提法诸善根等，此是我有，随我所至彼亦随去。何以故？父母、妻子、男女亲属、知识、作使，不能救我，非我归依，非我舍宅，非我洲渚，非我荫覆，非我我所。是阴、界、入，非我我所，况父母、妻子当是我所？父母、妻子是业所为，我善恶业亦随受报，彼亦随业受善恶报。’长者，而是菩萨去来坐起常观是事，不为父母、妻子、眷属、奴婢作使，造身口意恶不善业犹如毛分。是故，长者，在家菩萨于已妻所应起三想。何等三？无常想、变易想、坏败想。长者，是名在家菩萨于己妻所生于三想。在家菩萨于己妻所复生三想。何等三？是娱乐伴，非他世伴；是饮食伴，非业报伴；是乐时伴，非苦时伴。长者，是名在家菩萨于己妻所生于三想。复生三想。何等三？不好想、臭秽想、可恶想，是名三。复生三想。何等三？怨家想、魁脍想、诈亲想，是名三。复生三想。何等三？罗刹想、毗舍遮想、鬼魅想，是名三。复生三想。何等三？非我所想、非摄受想、乞求想，是名三。复生三想。何等三？持身恶行想、持口恶行想、持意恶行想，是名三。复生三想。何等三？欲觉想、瞋觉想、害觉想，是名三。复生三想。何等三？黑闇想、污戒想、系缚想，是名三。复生三想。何等三？障戒想、障定想、障慧想，是名三。复生三想。何等三？谄曲想、罥网想、猫伺想，是名三。复生三想。何等三？灾患想、热恼想、病乱想，是名三。复生三想。何等三？妖媚想、作衰想、霜雹想，是名三。复生三想。何等三？病想、老想、死想，是名三。复生三想：魔想、魔女想、可畏想，是名三。复生三想：忧想、哭想、苦恼想。复生三想：大雌狼想、摩竭鱼想、大雌猫想。复生三想：黑蛇想、尸守鱼想、夺精气想。复生三想：无救想、无归想、无护想。复生三想：母想、姊想、妹想。复生三想：贼想、杀想、狱卒想。复生三想：瀑水想、波浪想、洄澓想。复生三想：淤泥想、溺泥想、混浊想。复生三想：盲想、杻想、械想。复生三想：火坑想、刀坑想、草炬想。复生三想：无利想、刺想、毒想。复生三想：系狱想、讁罚想、刀剑想。复生三想：斗诤想、言讼想、闭系想。复生三想：怨憎会想、爱别离想、病想。略说乃至一切斗诤想、一切滓浊想、一切不善根想。长者，在家菩萨于己妻所，应生如是相貌观念。

      　　“复次，长者，在家菩萨于自子所不应极爱。长者，若于子所生于极爱，非他人所则为自毁，应以三法而自呵责。何等三？菩提道是平等之心非不平等心，菩提道是正行所得非是邪行，菩提道是无异行得非杂行得。复应呵己心，于自子所生怨家想、恶知识想、非善知识想，违逆佛智平等之慈，害我善根。彼应随处自调于心，如爱其子，一切亦然；如爱自身，一切亦然。应修是观：‘我异处来，子异处来。何以故？一切众生曾为我子，我亦是彼诸众生子。’终不生念：‘我子彼非。何以故？去至六趣而复为怨，或复为子，我其当作等亲非亲。我以何故，于其所亲倍生爱与，于非亲所一切不与？我若生于爱不爱心，不于非亲所一切不与；我若生于爱不爱心，不能趣法。何以故？不等之行至不等处，行平等行至于等处。我不应行是不等行，我学等心一切众生，疾至一切智。’长者，在家菩萨于诸财物，不生我所想、摄护想，不系于彼，不想不爱，不生结使。

      　　“复次，长者，在家菩萨若有乞者来至其所，有所求索，随所施财应至心念：‘我所施财及不施财，俱当散灭。不满所愿，必当归死，我不舍财，财当舍我。我今当舍，令作坚财然后乃死；舍此财已，死时无恨，欢喜无悔。’若不能施，应以四事白于乞者：‘今我力劣，善根未熟！于大乘中我是初行，其心未堪自在行施。我是著相，住我我所。善大丈夫，今向汝悔，勿生嫌恨。我当如是勤行精进，满足一切众生所愿。’长者，在家菩萨应当如是白于乞者。

      　　“复次，长者，在家菩萨闻过去佛语：‘若不值佛及与圣僧，彼应敬礼十方诸佛。’诸佛本行，乃至成佛，悉生随喜。如是昼夜各三时，净身口意业，净于慈善，具足惭愧清净之服，所集善根以菩提心而生随喜；柔软善作，恭敬断慢，修行三分诵三分法，专心悔过诸不善业，更不造新；一切福业悉生随喜，集满相好，劝请诸佛转于法轮，于说悉受持一切法；愿佛久寿增长善根，令我国土亦复如是。

      　　“复次，长者，在家菩萨受持八戒，修沙门行，应当亲近净戒德行沙门、婆罗门，依止给使，不见其过。若见沙门越于戒行，不应不敬。又佛如来是应供正遍觉，戒行所勋，定、慧、解脱、解脱知见所勋，袈裟无有滓浊，一切结染皆悉舍离，仙圣之幢倍生恭敬。于彼比丘生大悲心，彼不应为如此恶行。诸佛世尊名寂调伏，一切悉知；圣幢相服不寂不调，不伏不知，作此非法。如世尊说不轻未学，非是彼过，是结使咎，以结使故现造是恶。此佛法中有于出法，是人能出则有是处。若解是结，修行正观得至初果，定趣无上正真之道。何以故？智能害结。世尊又说，人则不应妄轻，量人则为自伤。如来所知，非我所知，是故不应瞋嫌害彼。

      　　“复次，长者，在家菩萨若入僧坊在门而住，五体敬礼然后乃入。当如是观：‘此处即是空行之处、无相行处、无作行处、慈悲喜舍四梵行处，是正行正住所安之处。我当何时舍于家垢？我当何时住如是行？’应生如是欲出家心，无有在家；修集无上正觉之道，皆悉出家趣空闲林，修集得成无上正道。在家多尘污，出家妙好。在家具缚，出家无碍。在家多垢，出家舍离。在家恶摄，出家善摄。在家没于爱欲淤泥，出家远离爱欲淤泥。在家凡俱，出家智俱。在家邪命，出家净命。在家多垢，出家无垢。在家衰减，出家无减。在家处忧，出家欢喜。在家则是众恶梯蹬，出家离蹬。在家系缚，出家解脱。在家畏惧，出家无畏。在家谪罚，出家无罚。在家多患，出家无患。在家烦热，出家无热。在家多求苦，出家无求乐。在家掉动，出家无动。在家贫苦，出家无苦。在家怯弱，出家无怯。在家下贱，出家尊贵。在家炽然，出家寂静。在家利他，出家自利。在家之人无润精气，出家之人有大滋润。在家结乐，出家灭乐。在家增刺，出家无刺。在家成小法，出家成大法。在家不调，出家调伏。在家离戒，出家护戒。在家增长泪乳血海，出家干竭泪乳血海。在家之人诸佛、声闻、缘觉所呵，出家之人诸佛、声闻、缘觉所赞。在家无足，出家知足。在家魔喜，出家魔忧。在家不降伏，出家降伏。在家奴仆，出家为主。在家生死际，出家涅槃际。在家堕落，出家拔堕。在家闇冥，出家明昭。在家之人根不自在，出家之人诸根自在。在家狂逸，出家不逸。在家不相应，出家相应。在家下观，出家上观。在家多营，出家少营。在家少力，出家大力。在家谄曲，出家正直。在家多忧，出家无忧。在家箭俱，出家除箭。在家病患，出家无病。在家老法，出家壮法。在家放逸命，出家修慧命。在家诳诈，出家无诈。在家多作，出家无作。在家毒器，出家甘露器。在家灾患，出家无灾害。在家不舍，出家放舍。在家之人取于毒果，出家之人取无毒果。在家之人不爱相应，出家不与不爱相应。在家痴重，出家智轻。在家失方便，出家净方便。在家失正意，出家净正意。在家失至意，出家净至意。在家之人不能作救，出家作救。在家造穷劣，出家不造穷。在家非舍，出家作舍。在家非归，出家作归。在家多怒，出家多慈。在家负担，出家舍担。在家不尽一切诤讼，出家尽诤。在家有过，出家无过。在家匆务，出家闲务。在家热恼，出家离热。在家多仇，出家无仇。在家贮聚，出家无聚。在家财坚，出家德坚。在家忧俱，出家寂忧。在家损耗，出家增益。在家易得，出家之人亿劫难得。在家易作，出家难作。在家顺流，出家逆流。在家处流，出家船筏。在家结河，出家越度。在家此岸，出家彼岸。在家缠缚，出家离缠。在家嫌恨，出家寂恨。在家王法，出家佛法。在家爱染污，出家离染。在家生苦，出家生乐。在家浅近，出家深远。在家易伴，出家难伴。在家妻伴，出家心伴。在家匆务，出家离务。在家逼他苦，出家乐他。在家财施，出家法施。在家持魔幢，出家持佛幢。在家巢窟，出家离巢。在家非道，出家离非道。在家稠林，出家离林。

      　　“如是，长者，在家菩萨渐次思念：‘我恒河沙等设于大祀，为诸众生一日悉施；善调法中生出家心，是则坚实，施已毕足。我今应当坚修戒闻。’彼入僧坊，礼如来塔生于三想：‘我亦当得如是供养，我亦当得愍一切众生留于舍利。我如是学，如是行，如是精进，疾得阿耨多罗三藐三菩提。’设作一切佛诸事已，如佛如来入于涅槃，是入僧坊观于一切诸比丘德，谁是多闻？谁是说法？谁是持律？谁持阿含？何等比丘持菩萨藏？谁阿练儿？何等比丘少欲乞食，著粪扫衣，独处离欲？谁是修行？谁是坐禅？谁是营事？谁是寺主？悉观彼行，随谁人欲，不生讥呵。若在寺庙及往聚落，有所言说善护口业。若有比丘乏于衣钵病药所须，随应给与不令起瞋。何以故？诸天及人有妒嫉结应倍护彼。凡夫人心非阿罗汉，凡夫起过非阿罗汉。彼近多闻为修闻故，亲说法者修行决定，近持律者调伏结使不堕犯中，亲近持于菩萨藏人，于学修行六波罗蜜及修方便，近阿练儿修学独处，亲近修行修学端坐。若有比丘未定位者，须衣施衣，须钵施钵，劝彼比丘发无上心。何以故？此非胜处，财法摄彼。如是，长者，在家菩萨如是善知沙门之行。若有沙门斗讼诤竞而和合之，舍于身命守护正法。长者，在家菩萨见病比丘，舍自肉血令彼病愈。长者，在家菩萨未开施心，不先请他施已心悔。一切善本以菩提心而为上首，长者，在家菩萨住在家地如佛教行，不忘不失助菩提法，现法无染得增胜法。”

      　　尔时，郁伽长者及诸长者，一切同声欢喜赞叹：“希有世尊！善说在家过患，而犹未知出家戒行、出家功德。世尊，我等亦观在家多过，出家德大。唯愿世尊，哀愍我等愿得出家。”

      　　说是语已，佛告长者：“出家甚难一向净行！”

      　　时，诸长者白言：“世尊，实如圣教。唯愿世尊，听我出家，当如教行。”

      　　尔时，世尊即听出家，告弥勒菩萨：“一切净菩萨，汝善丈夫令是等出家。”时，弥勒等令九千长者悉皆出家，是长者等受出家戒。是时，复有千长者等，发阿耨多罗三藐三菩提心。

      　　尔时，郁伽长者白言：“世尊，已说在家过患功德。善哉！世尊，愿说出家菩萨戒闻功德之行。云何菩萨善妙法中调伏出家，礼拜起住去来进止？”

      　　佛告长者：“善思念之！当为汝说，出家菩萨应如是学，如是住行。”

      　　“唯然！世尊，受教而听。”

      　　佛言：“长者，出家菩萨应如是学：‘我以何缘舍业出家？为修慧故，勤加精进如救头燃。’应作是念：‘我今应住于四圣种乐行头陀。’长者，云何出家菩萨修四圣种？是出家菩萨随所有衣应生知足，叹美知足，不为衣故而行妄语。若不得衣，不想不念，不生忧恼；设令得衣，心不生著。虽服著衣而无系著，不贪不住，知其过咎，知于出离；随是知足，不自称誉，不毁他人。长者，出家之人随所乞食，随所敷具，亦当知足而生叹美，不为敷具而起妄语。不得不念，不生忧恼；得不染著，无染心畜，不吝不系。知其过咎，知出离行；随是知足，终不自称、毁于他人。乐断乐离，乐于修习，于此乐断、乐离、乐修不自称誉。长者，是名出家菩萨住四圣种。

      　　“复次，长者，出家菩萨以十功德持著身衣。何等十？为惭耻故；为覆形故；为蚊虻故；为风暴故；不为软触不为好故；为于沙门表戒相故；此染色衣，令诸人、天、阿修罗等生塔想故而受持之；解脱而染，非欲染衣，寂静所宜，非结所宜；著此染衣，不起诸恶，修诸善业；不为好故著染服衣，知圣道已我如是作，于一念顷不持染结。长者，是名出家菩萨十事功德持著身衣。

      　　“复次，长者，出家菩萨见十事故，尽其形寿不舍乞食。何等十？我今自活，不由他活；若有众生施我食者，要令安住于三归处然后受食；若不施食，于是众生生大悲心，为彼众生勤行精进，令是众生所作办已后食其食；又我不违佛所教敕，为植满足根本因故，依降伏慢积集无见顶因缘故，不为女人、丈夫、男女共和合故平等乞食；于诸众生生平等心，集一切智庄严具故。长者，出家菩萨见此十利，尽寿不舍于乞食法。若有至心敬信来请，尔时应去；若有请者不至心请，观有自利利彼因缘，即便应去。

      　　“复次，长者，出家菩萨见十利故，终不舍于阿练儿处。何等十？自在除去故，无我持故，舍卧具爱故，寂无爱故，处无可利故，阿练儿处舍身命故，舍众闹故，如来法中所作作故，寂定适意故，专念无留难故。长者，是名出家菩萨见十德利，尽寿不舍阿练儿处。长者，若阿练儿欲听法故，有和尚阿阇梨因缘事故，为问病故至村聚中，当作是念：‘今夜还去，若为读诵在房舍住。’应作是念：‘我今故在阿练若处，住阿练儿处与法相应，于一切物无有诤想，于一切法无障碍想，集法无厌。’长者，出家菩萨在阿练儿处，作如是观：‘我以何缘住阿练儿处？非但空处名为沙门。是中多有不调不寂、不坚不相应，亦住是中，所谓獐鹿、猕猴、鸟、兽、师子、虎、狼、贼旃陀罗，是等无有沙门功德。是故我应具阿练儿行沙门义利，谓系念不乱，得陀罗尼，修大慈大悲，五通自在，满六波罗蜜，不舍一切智心，修行方便，常以法施摄取众生教化众生。不舍摄法，修行六念，勤进修闻，系念修集正相应行，不证果智，守护正法，信于业报，是名正见；断于一切妄想分别，是正思惟；随所解法而为演说，是名正语；除尽业满，是名正业；断除结习，是名正命；勤趣于定，是名正进；不忘诸法，是名正念；得一切智知，是名正定。解空不惊，无相不怖，无愿不怯，心不执有，依义不依语，依智不依识，依法不依人，依了义经不依不了义经。长者，是名出家菩萨住沙门法。

      　　“复次，长者，出家菩萨不应亲近多人众中：‘我应舍彼我之善根，终不舍于一切众生故修于善根。’长者，出家菩萨有四亲近，如来所许。何等为四？长者，出家菩萨亲近听法，是佛所许；亲近成熟一切众生，是佛所许；供养如来，是佛所许；亲近不舍一切智心，是佛所许。长者，是名出家菩萨四种亲近，如来所许。长者，亲近是四，勿亲近余。

      　　“复次，长者，出家菩萨住阿练儿处，应如是念：‘我以何故来在此处？我来至此为怖何事？畏谁故来？畏众闹故，畏亲近故，畏贪瞋痴故，畏狂慢故，畏恼热故，畏悭贪故，畏于色声香味触故，畏于阴魔、烦恼魔、死魔、天魔故。无常常畏、无我我畏、苦中乐畏、不净净畏、心意识畏、现在捶打畏、我见畏、我我所畏、恶知识畏、利养畏、非时语畏、不见言见畏、不闻言闻畏、一念言念畏、不识言识畏、沙门垢畏、欲界色界无色界畏、一切诸道生死处畏、地狱畏、畜生畏、饿鬼畏，我今怖惧如是等畏，来至于此阿练儿处，不住在家愦闹众中。若不修行、不修念处则不相应，脱是畏故来至此处。过去无量菩萨摩诃萨，一切皆住阿练儿处，解脱诸畏，得于无畏，得无畏阿耨多罗三藐三菩提；未来菩萨亦复如是，住阿练儿处脱一切畏，得于无畏无上正道；现在菩萨摩诃萨亦复如是，住阿练儿处修行无畏，得于无畏阿耨多罗三藐三菩提，脱一切畏。是故我今欲得无畏脱一切畏，住阿练儿处。’

      　　“复次，长者，出家菩萨住阿练儿处，无怖无畏应如是学：‘若有畏者皆由著我，皆由执我我为初首，皆由爱我起我见、我想、我持、我妄想，于我守护于我。若住阿练儿处不舍执我，是为失利。’长者，若住阿练儿处，无有我想，是住阿练儿处；无有见著，是住阿练儿处；不住我我所，是住阿练儿处。长者当知，无涅槃想，是住阿练儿处，况烦恼想？长者，谓阿练儿处者，不依著于一切诸法，不住诸法，于诸法无碍，不依色声香味触住，住一切法平等无垢，住善调心，弃一切畏住于无畏，住脱一切结流大河，住于圣种，住于少欲，住于知足易满易养，住充满智，住如闻修行；住于解脱，观空无相无作门故；住解脱知见，断系缚故；住于边际，顺因缘故；住所住已办，究竟净故。长者，犹如空处药木丛林不怖不畏；如是，长者，出家菩萨住阿练儿处，应自生心犹如草木墙壁等想，犹如幻想，是中谁畏谁怖？是以应以无畏观身：‘此身非我、非我所，无众生，无寿命，无人，无丈夫，无少年。所言畏者，空名无实。我今不应以无实生畏。’如彼空处药木丛林无主无护，应如是知一切法已，如是善住阿练儿处。何以故？断忧诤故名阿练儿，无生无护名阿练儿。

      　　“复次，长者，出家菩萨住阿练儿处，应如是学：渐顺戒聚，次修定聚；住阿练儿处，集于慧聚；住阿练儿处，习解脱聚；住阿练儿处，生解脱知见聚；住阿练儿处，敷助菩提法；住阿练儿处，集于十二头陀功德；住阿练儿处，谛方便故；住阿练儿处，善知阴故；住阿练儿处，等法界故；住阿练儿处，削除诸入故；住阿练儿处，不忘菩提心故；住阿练儿处，观空无畏故；住阿练儿处，不失一切诸善根故；住阿练儿处，佛所赞叹；住阿练儿处，菩萨所赞；住阿练儿处，诸圣所誉；住阿练儿处，欲解脱者之所依故；住阿练儿处，欲一切智者应住是处。

      　　“复次，长者，出家菩萨住阿练儿处，以少许事满六波罗蜜。何以故？住阿练儿处，不惜身命，是名出家菩萨住阿练儿处，修习满于檀波罗蜜。长者，出家菩萨住头陀戒、身口意戒，是名出家菩萨住阿练儿处，修习满于尸波罗蜜。长者，云何出家菩萨住阿练儿，修习满于忍波罗蜜？于诸众生无瞋恚心忍一切智。长者，是名出家菩萨住阿练儿处，修习满于忍波罗蜜。长者，云何出家菩萨住阿练儿处，修习满于进波罗蜜？而是菩萨应如是学：‘我不离是处，要当得于无生法忍。’长者，是名出家菩萨住阿练儿处，修习满于进波罗蜜。长者，云何出家菩萨住阿练儿处，修习满于禅波罗蜜？长者，出家菩萨住阿练儿处，舍于禅定，教化众生修诸善根。长者，是名出家菩萨住阿练儿处，修习满于禅波罗蜜。长者，云何出家菩萨住阿练儿处，修习满于般若波罗蜜？长者，是出家菩萨住阿练儿处，应如是学：‘如我此身，空处亦尔。如我此身，菩提亦尔。如如无妄想，如空无妄想。’长者，是名出家菩萨住阿练儿处，修满般若波罗蜜。长者，出家菩萨住阿练儿处，如是修满六波罗蜜。

      　　“长者，出家菩萨成就四法，知阿练儿处。何等四？净戒、多闻、思惟相应、如法修行。是名出家菩萨知住阿练儿处。复次，长者，出家菩萨若结增上，不应亲彼；住阿练儿处，应摧伏结。复次，长者，出家菩萨住阿练儿处，应修五通，为化天、龙、夜叉、乾闼婆故。复次，长者，出家菩萨应如佛教住阿练儿处，是中我应满于一切清净之善；善法所勋，后至城邑聚落说法。长者，是名出家菩萨如是四法住阿练儿处。

      　　“复次，长者，出家菩萨从阿练儿处起，受法读诵，诣于和尚阿阇梨所，上中下坐是我福田，不应懈怠是我自业，不嫉于彼应为彼使。应如是观：‘如来应供正遍觉，一切天世魔梵、沙门、婆罗门供养福田。佛是一切众生之父，佛不生心求于给使。我今欲学，我亦当为一切众生作于给使，我不求他为我给使。’何以故？长者，若有比丘重于给使，失法功德。若以财摄彼当云何？欲使我作故以财摄我，非为法故。自失己信，若财摄给使无大报利。若向和尚阿阇梨所，知其心意应如所作，莫令和尚阿阇梨不信于我，不敬爱我。彼舍身命为赞诵法故，称满其意为功德利，舍于利养赞叹于法。长者，若是菩萨，于他人所受持读诵一四句偈，施、戒、忍、进、定、慧相应集菩提道，于是师所为法恭敬，如上诸师受持文字章句偈颂，于无量劫应为彼使，不生谄伪一切供养。长者当知，不报其恩，况不敬法？长者，若信起善念，念佛、法、僧，念于无漏，念寂调伏，于无量劫给侍，使令供养和尚，犹不报满和尚之恩！长者应如是知。长者当知，若闻法已，有无量报，得无量智，我应无量供养和尚。

      　　“复次，长者，出家菩萨如出家法住。长者，云何名为如出家法住？是出家菩萨闻净戒已，应如是学修四净戒。何等为四？谓住圣种乐于头陀，不亲近于在家、出家，不谄曲住阿练儿处。

      　　“复次，长者，出家菩萨闻净戒已，复应如是学四净戒。何等四？谓身净戒亦不得身，谓口净戒亦不得口，离于诸见，发一切智心。长者，是名四净戒。

      　　“复次，长者，出家菩萨闻净戒已，应如是学于四净戒。何等四？离于我想，弃于我所，远断常见，解因缘法。长者，是名四净戒。

      　　“复次，长者，出家菩萨闻净戒已，应如是学于四净戒。何等四？谓阴无所有，界如法界，入如空聚，不住假名。长者，是名四净戒。

      　　“复次，长者，出家菩萨闻净戒已，应如是学于四净戒。何等四？知我不得我，闻觉于他令心清净，心不乐住一切法等，无有动摇。长者，是名四净戒。

      　　“复次，长者，出家菩萨闻净戒已，应如是学于四净戒。何等四？所谓解空，不畏无相，一切众生起于大悲，入于无我。长者，是名出家菩萨四种净戒。

      　　“复次，长者，出家菩萨闻净三昧已，应如是学。何等净三昧？谓一切法无所有，无有二心、正业心、一处心、无动摇心、无戏论心、无乱闹心、无依止心，于心自在无有驰散，不住心界见心如幻，观一切法等如法界，无行无住。又亦无起，不得内外，三昧同等住，如是法说名三昧。如是，长者，是名出家菩萨观净定聚。

      　　“复次，长者，出家菩萨闻净慧聚，闻已应观。何等名为清净慧聚？是菩萨应如是修学，知于缘法分别智、辩智、疾智、众生智、摄外众生智。如是，长者，出家菩萨观净慧聚。

      　　“复次，长者，出家菩萨应如是学，所谓慧者名无系缚，以无身故无所执持，无动无住，无形无相，无生无行，如虚空故。长者，若如是观，名为菩萨住于出家。”

      　　说是法时，八千众生发阿耨多罗三藐三菩提心，是诸长者得无生法忍，三万二千众生远尘离垢，得法眼净。尔时，郁伽长者欢喜踊跃，以价值百千衣奉上供佛，白言：“世尊，以此善根普施一切诸众生等，令诸在家菩萨摩诃萨，成就如佛所教戒法；诸出家菩萨愿令满足，一切诸法亦令满足如佛所教。世尊，云何在家菩萨，住在家地学出家戒？”

      　　如是问已，佛告长者：“在家菩萨具足五法，住在家地，学出家戒。何等为五？长者，菩萨住在家地中，不吝一切所有财物，与于一切智心相应，不望果报。复次，长者，在家菩萨住在家地，具净梵行，不习欲想，况二和合？复次，长者，在家菩萨至于空处，修习四禅，以方便力不入正位。复次，长者，在家菩萨住在家地，应极精进学于智慧，一切众生以慈相应。复次，长者，在家菩萨住在家地，守护于法，亦劝他人。长者，是名在家菩萨住在家地，具足五法，学出家戒。”

      　　尔时，郁伽长者白言：“世尊，我在家中如世尊教，当如是住增广佛道，诸出家戒我亦当学。”

　　尔时，世尊即便微笑。诸佛常法，若微笑时，种种色光，青黄赤白，从面门出，遍照无量无边世界，上过梵世，蔽日月光，还绕身三匝入如来顶。

      　　尔时，阿难见佛微笑，从坐而起，整于衣服，偏袒右肩，右膝著地，而白佛言：“大德世尊，以何缘笑？诸佛世尊非无缘笑。”

      　　佛告阿难：“汝今见是郁伽长者供如来不？欲修行法作师子吼。”

      　　阿难白言：“已见，世尊。已见，善逝。”

      　　“阿难，是郁伽长者，住在家地。是贤劫中，如来应供正遍觉出现于世，常在家供养恭敬是诸如来，护持正法；常在家中住出家戒，广闻如来无上菩提。”

      　　尔时，大德阿难语郁伽长者：“汝见何利，乐在家中，有圣智不？”

      　　答言：“大德，不成大悲，不应自谓我是安乐。大德阿难，菩萨摩诃萨，忍一切苦不舍众生。”

      　　说是语已，佛告阿难：“是郁伽长者，住在家地，是贤劫中多化众生，非出家菩萨百劫、百千劫。何以故？阿难，百千出家菩萨所有功德，不如是郁伽长者所有功德。”

      　　大德阿难白佛言：“世尊，此经何名？云何受持？”

      　　佛告阿难：“是经名《郁伽长者所问》，亦名《在家出家菩萨戒》，亦名《殷重给事师长品》。阿难，若有菩萨得闻是经，是大精进，非下精进，住于梵行，百千万倍所不能及也。是故，阿难，欲自住进，欲劝他进，欲自住于一切功德，欲劝他住，应听此经受持读诵，广为人说，如说修行。阿难，我以是法付嘱于汝，受持读诵。何以故？阿难，此法具足一切功德。阿难，若有菩萨与是法相应，则不离与如来相应。阿难，若有菩萨离于是法，则为离佛；若有菩萨离于是法，离受持读诵、如说修行，是离见于一切诸佛。何以故？阿难，佛出世事皆于此经而显示之。

      　　“阿难，假令三千大千世界满中大火，应从中过为正觉故，往听此经，受持读诵，如说修行。阿难，若令三千大千世界，满中七宝恭敬奉施，为闻此法，受持读诵，如说修行。阿难，若为过去一切诸佛起七宝塔，以一切供而供养之。阿难，若现在佛及声闻僧，以诸乐具尽寿供养。阿难，未来诸佛及诸菩萨，悉为奴仆及为弟子而供养之。不闻是经，不受不持，不读不诵，不转不住，离是等法，不名供养诸佛如来。阿难，若有菩萨闻于是经，受持读诵，为他广说，如说修行，而是菩萨已为供养三世佛已。何以故？阿难，如说修行，则是如来调伏之法。”

      　　说是语已，大德阿难、郁伽长者、乾闼婆、世间天人、阿修罗等，闻佛所说，皆大欢喜。

**大宝积经卷第八十三**

唐三藏法师菩提流志奉诏译
------------------------

　　如是我闻：一时，佛在王舍城耆阇崛山，与大比丘众一千人俱，皆悉成就殊胜功德，能师子吼。菩萨摩诃萨五百人，一切皆得陀罗尼门，辩才无碍，证无生忍，住不退转，具诸三昧游戏神通，善知众生心行所趣。其名曰：日幢菩萨、月幢菩萨、普光菩萨、月王菩萨、照高峰菩萨、毗卢遮那菩萨、师子慧菩萨、功德宝光菩萨、一切义成菩萨、成就宿缘菩萨、成就愿行菩萨、空慧菩萨、等心菩萨、喜爱菩萨、乐众菩萨、战胜菩萨、慧行菩萨、电得菩萨、胜辩菩萨、师子吼菩萨、妙言音菩萨、能警觉菩萨、巧转行菩萨、寂灭行菩萨，如是等菩萨摩诃萨而为上首。复有释提桓因、四大天王、娑婆世界主梵天王，及大威德诸天、龙、夜叉、乾闼婆、阿修罗、迦楼罗、紧那罗、摩睺罗伽，如是等无量诸大众俱。

      　　尔时，电得菩萨，见诸大众寂然清净，诸大龙象皆悉已集，即从座起，偏袒右肩，右膝著地，合掌向佛，白言：“世尊，我有少疑，今欲咨问，唯愿如来见垂听许。”

      　　尔时，世尊告电得菩萨言：“如来应正等觉，恣汝所问，当为汝说。”

      　　电得菩萨白佛言：“世尊，菩萨摩诃萨成就何法，能满众生一切所欲，不为诸过之所染著，随其根性方便引导，令彼众生身坏命终不堕恶趣，决定当得证于平等，处世无染犹如莲华，不动法界游诸佛刹，常不离佛不见色身，住三解脱不入正位，随众生欲严净佛土，于刹那顷速能成就阿耨多罗三藐三菩提？”

      　　尔时，电得菩萨摩诃萨即于佛前，以偈问曰：

　　“无上人中尊，　无边知见者，

      　　　安住于共法，　利益诸世间；

      　　　等心视众生，　为世所依怙；

      　　　示诸邪正道，　令毕竟安乐；

      　　　积集胜功德，　犹如众宝聚。

      　　　世间智慧日，　三界应供尊，

      　　　愿说最上乘，　成就菩萨道！

      　　　面相如满月，　具足奢摩他，

      　　　开示寂静法，　能灭诸烦恼。

      　　　愿说菩萨行，　饶益诸众生，

      　　　佛刹并寿命，　色身与眷属，

      　　　三业及诸法，　一切皆清净。

      　　　唯愿如来说，　清净菩萨行，

      　　　云何降伏魔？ 云何而说法？

      　　　云何不忘失？ 唯愿为宣说。

      　　　云何勇进者，　遍入于生死，

      　　　安住一相中，　于法常无动？

      　　　云何诸佛所，　亲近而供养，

      　　　常观佛色身，　毕竟离诸相？

      　　　虽证三解脱，　如鸟飞空界，

      　　　未具诸功德，　终不入涅槃。

      　　　知诸根性欲，　随顺无所畏，

      　　　亦不生染著，　成熟彼众生。

      　　　先施世间乐，　后令发净心，

      　　　具足殊胜智，　证无上菩提。

      　　　如是深妙义，　唯愿如来说。”

　　尔时，世尊告电得菩萨摩诃萨言：“善哉！善哉！善男子，乃能问佛如是之义，利益安乐无量众生，摄受现在世间天人及未来世诸菩萨等。是故，电得，应当谛听，善思念之，当为汝说。”

      　　电得菩萨言：“唯然！世尊，愿乐欲闻。”

      　　佛告电得：“菩萨摩诃萨，有五种伏藏、大伏藏、无尽伏藏、遍无尽伏藏、无边伏藏。菩萨具足如是伏藏，永离贫穷，即能成就如上所说殊胜功德，以少功力速疾当得阿耨多罗三藐三菩提。云何为五？所谓贪行伏藏、瞋行伏藏、痴行伏藏、等分行伏藏、诸法伏藏。

      　　“电得，云何名为菩萨摩诃萨贪行伏藏？谓诸众生贪行相应，颠倒系缚，随行诸相种种分别，于色、声、香、味、触、法等诸境界中，执著坚固耽乐昏迷。菩萨于彼诸众生等种种心行应如实知：彼诸众生何所乐欲？于何境界染习增强？具足成就何等信解？往昔曾种何等善根？于何乘中当得发趣？所有善根久如成熟？菩萨为断诸众生等一切欲故，令彼善心常相续故，审谛观察而为疗治。

      　　“电得当知，众生根行差别难识，一切声闻、辟支佛所不能知，何况凡夫及诸外道？是故，电得，或有众生虽著诸欲，亦能成熟阿耨多罗三藐三菩提；或有众生才触欲境，或以染心发于语言，便得成熟无上明脱；或有众生，睹诸妙色心生欲染，彼色变坏即便觉知，欲恼便息，深念无常，则能成熟无上明脱；或有众生虽见女人不生贪著，于后思念方起染心，想彼形容而生爱恋；或有众生于其梦中见可意色，心生贪著系念追求；或有众生闻女人声便生贪爱，有时暂见离贪染心，便得成熟无上明脱。是故，电得，菩萨于是种种贪病及以贪药善巧了知，而于法界无有二相，于此迷惑法界众生起大悲心。

      　　“电得，若贪瞋痴、若法界智，无有少法而可得者。菩萨作是念言：‘如我所见是诸众生，于此无相自性空寂，假名安立和合法中，起于贪欲、瞋恚、愚痴。我当于此如实观察，为彼迷惑贪欲众生，住于大悲成满昔愿，不动法界以无功用智而成熟之。’若有丈夫于彼女人，妄生净想起重贪染，菩萨即便示现女身，端正殊妙，色相具足，珍宝璎珞种种庄严犹如天女昔所未见，随彼众生令其爱著，极贪恋已量彼堪任，方便拔其贪欲毒箭，以自在力还变女身，现其人前而为说法，令彼众生通达法界，便没不现。若有女人于彼丈夫心生爱染，菩萨便为现丈夫身，乃至拔其贪欲毒箭，而为说法令入法界，便没不现。电得，是诸贪行二万一千，及彼诸行八万四千，菩萨无功用智，出生无量亿千法门，开晓众生悉令解脱，而亦不念我为众生如是说法，亦无众生得解脱者。

      　　“电得，譬如无热龙王，以业力故于其宫内出四大河，为诸众生水陆住者，夏时热恼而作清凉，润泽华果，滋实五谷，令诸众生安隐快乐。而彼龙王不作是念：‘我今令此河水流出，已出、当出。’然于四河常自泛满为众生用。菩萨亦复如是，成就昔愿以无功用智说四圣谛，灭除一切生死热恼，普施人天圣解脱乐，而是菩萨亦不念言：‘我今说法，已说、当说。’任运住于大悲之心，观察众生随应说法。复次，电得，譬如帝释有十二那由他诸天女等，以彼帝释自在力故现其多身，令诸天女于彼欲乐皆得满足，各自念言：‘我今独与帝释欢娱。’而是帝释实无所染。菩萨亦复如是，于诸众生应可度者，随其意乐而成熟之，然是菩萨亦无染著。复次，电得，譬如日轮出山峰时，光明普遍照阎浮提，所照之处青黄赤白，种种形色皆悉显现，而彼日轮一色一光无差别相。菩萨亦复如是，智慧日轮照于法界，出彼众生执著山峰，所缘一相随其意乐而为说法，然于法界无有二相。

      　　“电得，是名菩萨摩诃萨贪行伏藏。菩萨证得此伏藏已，或于一劫或过一劫，随诸众生种种意乐现无量身，以种种言词而为说法，然于法界亦无二相。复次，电得，譬如真金由工巧力，随意所作种种璎珞庄严之具，其相各异，而彼金性无有差别。菩萨亦复如是，善观法界随诸众生，种种意乐现无量身，以种种言词而为说法，然于法界亦无二相，是为常入法界一相。菩萨获得如是伏藏，能为众生种种说法，彼闻法已具足富有无尽圣财，生死贫穷悉皆永断。

      　　“复次，电得，云何名为菩萨摩诃萨瞋行伏藏？谓诸众生憍慢相应，计我我所住自他相，从久远来不修慈忍，瞋恚热恼自坏其心，于佛法僧不生忆念，瞋毒所覆迷惑于法。菩萨于彼多瞋众生，终不起于损害伤恼，唯作是念：‘奇哉！众生愚痴迷惑，乃于诸法本性寂静，无垢浊、无和合、无违诤、远离法中，颠倒相应妄生瞋恨。’如是念已，住大悲心常自恳恻。设有支解其身分者，为欲调伏瞋行众生，安住忍辱。若彼无量瞋行众生，互相违背，心怀恚恨，是业成已，当堕毒蛇恶趣之中；住忍菩萨以慈念力化此众生，能令不受恶趣之报，决定当得证于平等。是名菩萨善巧方便，灭除众生瞋恚之行。复次，电得，菩萨若见瞋恼众生，作是念言：‘一切诸法本性清净。此诸众生随相而行妄生分别，于此平等无违法中而起瞋心。彼诸众生于法界性不能了知。若此众生见法性者，终不于他而生忿害。以不了知法界本性，是故生瞋。’菩萨于彼多瞋众生，倍增慈愍住于大悲，成满昔愿以无功用智，为坏众生瞋恚行故，开示演说种种法门，而亦不念‘我为众生除瞋说法’。何以故？菩萨善观法界相故，是为菩萨安住法界，无差别相灭烦恼行。电得，譬如不除黑闇得现光明，亦非无能除黑闇者；如是黑闇及光明性，皆如虚空无有差别。菩萨亦复如是，依此法界无差别智，善巧说法摧灭种种瞋行众生，不于法界而作差别。电得，譬如日轮所出光明，随所照处皆日轮摄。菩萨亦复如是，为欲调伏灭除瞋行，所有言说皆是法轮，不于法界而作差别。如是瞋行二万一千，及彼诸行八万四千菩萨，成就无功用智，随彼众生种种瞋行，而为说法不作是念：‘我为众生今现说法，已说、当说。’是名菩萨摩诃萨瞋行伏藏。菩萨证得此伏藏已，若于一劫若过一劫，随诸众生种种意乐，以种种文字语言方便演说，不能得其瞋行边际，而是菩萨智慧辩才亦不可尽。是名菩萨善说法界无差别相，获得如是瞋行伏藏。

      　　“复次，电得，云何名为菩萨摩诃萨痴行伏藏？电得，诸菩萨等如是之行甚为难事，谓诸众生随惑行者、恼害他者、无明胎[穀-禾+卵]所缠裹者、如蚕处茧自系缚者、于法界中无方便者、不善观察所应行者、著我见者、行邪道者、住钝行者、难出离者。为如是等迷惑众生，从初发心起大加行，不生疲苦亦无懈怠，如是思惟：‘应以何缘、何等胜解、云何说法，令此众生入菩萨行而得解脱？’菩萨往昔善观法界，以无功用智住于大悲，知彼众生迷法界已，随力所堪而为说法，悉令调伏，亦不念言：‘我今说法，已说、当说。’以彼往昔誓愿力故，善观缘起，自然演出百千法门，断除众生无明业行，令得解脱。电得，譬如良医善疗众病，先善综习医方诸论，才见病相皆悉了知，咒药所施无不除愈。菩萨亦复如是，善观法界以无功用智，为彼积集痴行众生，随其根性开示演说，百千法门悉令明了。电得，是名菩萨摩诃萨痴行伏藏。菩萨证得此伏藏已，善观缘起，为如是等痴行众生，若于一劫若过一劫，随其性欲以种种文字语言善巧演说，不能得其痴行边际，而是菩萨智慧辩才亦不可尽。是名菩萨于一切法无差别相善巧宣说，获得如是痴行伏藏。如是痴行二万一千，及彼诸行八万四千，菩萨为断如是行故，开示演说百千法门，是名菩萨痴行伏藏。

      　　“复次，电得，云何名为菩萨摩诃萨等分行伏藏？譬如四面镜轮，清彻明净，无诸垢翳，悬于四衢，所对色像皆于中现无有增减，而此明镜亦不念言：‘我能现此种种色像。’然善磨莹此镜轮已，一切诸相自然而现。菩萨亦复如是，法界镜轮善磨莹已，住无功用三昧，随诸众生心行差别，开示演说百千法门，悉令了知皆得解脱，不起法相及众生相。何以故？菩萨善观法界相故，于此四行相应众生如实了知，随其根性而为说法。而于法界及众生界，如实观察无有二相，尔所法界及众生界，明见无二无差别故。电得，譬如虚空无有种种差别之相，亦无建立。菩萨亦复如是，善观法界了一切法入于一相，亦由往昔誓愿力故，随众生行种种说法，而于法界无有差别。电得，此等分行二万一千，及彼诸行八万四千，菩萨观察悉皆明了，譬如良医知病授药，以无功用智种种说法。是名菩萨摩诃萨等分行伏藏。菩萨证得此伏藏已，为诸众生若一劫若过一劫，随其志乐，以种种言词善巧宣说，不能得其诸行边际，菩萨智慧辩才亦不可尽。是名菩萨善说法界无差别相，获得如是等分行伏藏。

**大宝积经卷第八十四**

唐三藏法师菩提流志奉诏译
------------------------

　　“复次，电得，菩萨成就如是智已，于诸众生根行意乐，善巧了知。若见多贪众生，为欲调伏疗其病故，示同凡夫现受诸欲，具有妻子、家业、资生，犹如莲华而不染著。有诸众生痴无智慧，不知菩萨善巧方便而作是念：‘何有智者贪受诸欲不异凡夫？’便谓菩萨远离菩提。如是众生心不净故，起大瞋忿不生敬信，由此业故，身坏命终堕大地狱；复以菩萨密化因缘罪报毕已，决定当得入于平等。电得，譬如猛火随投草木，一切炽然悉成于火。菩萨亦复如是，智火炽然，所有众生若贪瞋痴、若善不善，菩萨于彼与之同行，一切炽然皆成智慧，是名菩萨不共之法。又如须弥山王不共之相，所谓四面四宝所成，随诸众生青黄赤白种种色相，彼若往诣琉璃面者，皆同一色如彼琉璃，诣金色面皆如金色，银、玻瓈色悉皆同等。菩萨亦复如是，得不共法，随诸众生若贪瞋痴、若善不善，至菩萨所与之同行，一切皆令入菩萨智。彼心不净自恶业故，或堕地狱、饿鬼、畜生、阎摩罗界，以是菩萨不共功德，及愿力故罪报毕已，决定当得阿耨多罗三藐三菩提。

      　　“电得，过去无量无边阿僧祇劫五浊世时，有佛出现，号曰宝聚功德声如来、应供、正遍知、明行足、善逝、世间解、无上士、调御丈夫、天人师、佛世尊。时世寿命百二十岁，如我今日。彼诸众生极重贪欲、瞋恚、愚痴，烦恼覆蔽，违逆父母、兄弟、朋友，不顺和尚及阿阇梨，不知恩德，常怀毒害奸诈贼心，互相破坏，非理而行，于佛法僧不生敬信，悭吝鄙弊行饿鬼法。彼佛刹中，有如是等诸恶众生难可调伏。时彼世尊，亦以往昔誓愿力故，于此恶世，得阿耨多罗三藐三菩提。其佛复有二万二千大声闻众。彼时有王，名曰广授，自在王化统阎浮提，于佛法中信心清净，请彼如来及比丘众，于夏安居广设供养。尔时，有一法师比丘，名为无垢，具足辩才，善巧说法众所乐闻，开示众生常不疲倦，凡所说法无有希求，容相熙怡先言问讯，色力具足颜貌端严，为诸众生之所乐见，供养恭敬，尊重赞叹。复有新学年少比丘，常随无垢出入王宫无有障碍，种种供养衣服、饮食、卧具、医药。时彼众中多有比丘，不知修习身戒心慧，不敬佛法及以众僧，常见断见及我见等，谤于佛法，轻躁难调，不摄诸根住于非法，无沙门行自称沙门，身口意业悉皆邪僻。时彼世尊，过安居已便入涅槃。其王广授，以赤栴檀阇维供养，造立八十俱胝宝塔，以赤栴檀而为栏楯，四面皆有金色莲华。无垢比丘，佛所记别，多闻第一，于佛灭后弘宣正法，随所游行城邑聚落，教化无量百千众生，皆令住于阿耨多罗三藐三菩提。尔时，多有诸恶比丘，不知修行，常怀嫉妒，为魔所惑，诣彼王所而作是言：‘王所师敬无垢比丘，出入王宫无有禁制。而彼比丘未离贪欲，非时而食，香鬘严身，实非梵行，不应供养。我为此事来告于王，莫于过后佛正法中而生不信。’时有一魔名为极恶，即自变身作比丘像，复诣王所如前重说。时广授王数闻此语，即作是念：‘无垢比丘精勤有智，我所尊重。若有此事，终无是处。’作是念已，尔时，魔众于虚空中便现半身，向彼王所而说偈言：

　　“‘王应学伎艺，　善识于机宜；

      　　　　广授不能知，　非是人王相。

      　　　　佛罗汉弟子，　已具于大智，

      　　　　如是语不依，　云何随断见？

      　　　　比丘为利益，　告汝以诚言，

      　　　　断见恶趣人，　实非修梵行。

      　　　　彼人于宫内，　共婇女娱乐，

      　　　　王应与侍从，　亲睹离疑心。’

　　“王闻如是事，　心生大惊怖，

      　　　　即便将侍从，　速疾诣宫中。

      　　　　无垢时在宫，　演说第一义，

      　　　　诸法自性空，　无我无寿者。

      　　　　王与诸兵众，　俱为魔所惑，

      　　　　见宫中婇女，　围绕于比丘，

      　　　　瞋猛如醉象，　便敕旃陀罗：

      　　　‘比丘污我宫，　当治以苦法。’

      　　　　臣佐及眷属，　皆为魔所持，

      　　　　于无罪比丘，　随忿而生害。

      　　　　魁脍持刀进，　无垢便悲泣：

      　　　‘王语汝非法，　何故而复悲？’

      　　　　无垢白王言： ‘是事难自表，

      　　　　且待须臾间，　我当有明证。’

      　　　　王闻比丘言，　即止于魁脍：

      　　　‘当试作何事，　汝应速宣说。’

      　　　　成就胜意乐，　行慈利世者，

      　　　　合十指爪掌，　而发于誓言：

      　　　‘大王汝当知，　若实无此事，

      　　　　愿地六种动，　空中雨妙华。’

      　　　　当发如是言，　大地六种动，

      　　　　空界雨天华。 魔众怀忧恼；

      　　　　王时生净信，　礼足求欢喜：

      　　　‘我当堕地狱，　无依愿覆护！

      　　　　咄哉遇此恶！ 如何起毒心？

      　　　　无覆无所依，　所从唯恶友，

      　　　　十方我无护，　唯有于大师。

      　　　　我当舍王位，　尽寿归依住。’

      　　　　比丘知彼王，　及眷属志乐，

      　　　　为说第一义。 王闻得正信，

      　　　　与百亿眷属，　舍王位出家，

      　　　　修习头陀行，　不受他人请。

      　　　　时王后宫内，　婇女八万人，

      　　　　闻说第一义，　皆住不退转。

      　　　　王依于佛教，　二十四年中，

      　　　　日夜常忏悔，　罪业犹不尽。

      　　　　百俱胝眷属，　恶心向法师，

      　　　　由此命终后，　堕于无间狱，

      　　　　多亿年受苦，　罪毕遇如来。

      　　　　以昔恐怖因，　余报常羸劣，

      　　　　次第转修习，　供养千亿佛，

      　　　　各于余国中，　悉皆成正觉，

      　　　　俱同一名字，　号功德名称。

      　　　　时彼广授王，　慈忍比丘所，

      　　　　由起毒害意，　于多亿岁中，

      　　　　受昔恶业对，　堕大叫地狱；

      　　　　毕此业报已，　还得于人身，

      　　　　值普眼如来，　亲近常供养；

      　　　　由此转奉事，　八十俱胝佛，

      　　　　然后成正觉，　今则我身是。

      　　　　彼比丘欲害，　无罪法师者，

      　　　　当来得作佛，　弥勒菩萨是。

      　　　　时彼王宫内，　八万诸婇女，

      　　　　净信植众德，　承事无量佛，

      　　　　于今复发行，　大愿利众生，

      　　　　当奉千亿佛，　各成等正觉。

      　　　　我今告汝等，　一切勿生害，

      　　　　修慈佛所赞，　速得大菩提。’

　　“是故，电得，于诸众生根性志乐不能善知，应一切时勿生害心。电得，譬如诸山，须弥为最；如来智慧亦复如是，于诸智中最尊无上。譬如一切诸水之中，海为最胜；如来智慧亦复如是，于诸智中最为深大。又如诸国王中，转轮圣王最为尊上；如来智慧亦复如是，于诸智中为无上上。电得，如来成就如是智故，一切众生贪瞋痴行心心转变，如来悉知，一弹指顷皆能摄受。电得，如来成就一切种智。如明眼人自观掌中五庵罗果，不用功力明了无疑；如来亦尔，了知一切众生心行，于大众中种种说法。无量无边佛世界中贪行相应诸众生等，为贪热恼昼夜寻思虚过于时，我悉知见；为贪热恼起于身口种种之业，我悉知见；瞋行众生瞋忿覆心互相憎嫉，以毒害故堕无间处，我悉知见；痴行相应诸众生等，无明闇迷惑执著乐随邪见，我悉了知；有堪任者、不堪任者，有增进者、有退失者，于如来乘种善根者、于缘觉乘种善根者、于声闻乘种善根者，我悉了知。如来成就如是智慧，处大众中能了众生心行差别，知非时故默然舍住，但作是念：‘此诸众生于法迷惑不能解了。’如来具足殊胜根力，善知时故，堪调伏者、胜志乐者、能堪忍者、受善言者，我悉了知，如是知已于彼众生摄受利益。

      　　“是故，电得，初业菩萨未入正位，于诸众生胜志乐行不能善知，若在家、若出家，皆不应起嫌害之心，勿于长夜自致衰恼。是故菩萨从初发心，当于一切住大乘者生于佛想；于余众生虽复见彼作诸恶业，而亦不起损害之心。何以故？如来常说：‘若诸众生于白净法有少缺减，终不能得入于涅槃。’菩萨若见贪行众生，应作是念：‘彼为贪欲热恼所烧，是我过咎。’见彼瞋恚及以愚痴热恼烧者，皆悉念言‘是我之罪。何以故？我见一切众生病苦，应为求药方便疗治。我先誓愿除众生病，而今舍置，是我过咎。’菩萨成就如是意乐，自省其过，于诸众生深起慈心。若遇杀害割截身分，于彼怨所生反报心，无有是处。电得，菩萨如是正修行时，过去所有不善之业永尽无余，未来不善终不更起。

      　　“电得，乃往古昔无量阿僧祇劫燃灯佛前，有佛名胜生如来、应供、正遍知、明行足、善逝、世间解、无上士、调御丈夫、天人师、佛世尊，出现于世，世界名光明，在安隐王城林中而住。尔时，有旃陀罗名为可畏，凶险好杀，安忍无慈，手涂于血，见者皆惧。时旃陀罗，系牛其舍方入欲杀，牛见惊怖掣绳奔走，往于胜生如来林所。时旃陀罗持刀随逐，彼牛惶怖坠于深坑，其命将终楚痛号吼。时旃陀罗见是牛已更增忿怒，便入坑中持刀欲杀。未下之顷，尔时胜生如来于彼林中，无量百千大众围绕，广为分别缘起法门，所谓无明缘行、行缘识、识缘名色、名色缘六入、六入缘触、触缘受、受缘爱、爱缘取、取缘有、有缘生、生缘老死忧悲苦恼，如是因缘一切皆是纯大苦集。电得，于此缘中，无明于行无思无觉，行于无明亦无思无觉，乃至生于老死无思无觉，老死于生亦无思无觉。如是诸法性不可得，无行无念，无我我所，本性清净各不相知。凡夫不闻如是法故，执色是我，我有诸色，色属于我，乃至受、想、行、识亦复如是。由此执著我我所故，无常计常，苦计为乐，不净计净，无我计我，生四颠倒；颠倒见故，无明迷惑，不正思惟，随心染著不能破坏，有爱系缚生死轮回相续不断。智者善观法界相故，不见有少我、人、众生，乃至寿命、生老病死、系缚杀害而可得者。

      　　“电得，尔时可畏旃陀罗，于是时中遥闻如来说法之声，即便觉悟，寻止杀心，弃所持刀，从坑而出，往诣佛所，顶礼双足，却住一面，白言：‘世尊，我今愿欲于佛法中出家为道。’佛言：‘可尔，善来比丘！’即成沙门得具足戒。尔时，胜生如来知彼意乐渐已成熟，广为演说诸菩萨行。可畏闻已证无生忍，于佛法中永不退转。彼牛得闻如来所说缘起法句，其声微妙心生喜悦，命终之后生兜率天，得见弥勒成就正信。如是，电得，诸众生行甚深微密，难识难知。是故，电得，菩萨欲求阿耨多罗三藐三菩提者，应当善知众生根行，于一切众生中住平等心无碍之心；于一切法常无染著，舍诸所有，修持净戒，安住忍辱，发起精进，入诸禅定，如实观察一切法性。电得，菩萨圆满如是六法，速能证得阿耨多罗三藐三菩提。云何圆满？所谓依止一切智智而修行故。

      　　“电得，何者是诸菩萨法伏藏？所谓菩萨见一切色如实了知，本来不生，自性清净。菩萨于色得善巧故，则能成就四无碍辩。何等为四？所谓义无碍、法无碍、词无碍、乐说无碍。义无碍者，于诸色义无挂碍故。云何色义？谓第一义。云何第一义？谓色不可得故。成就如是第一义智，名义无碍。法无碍者，于诸色法如实观察，如实了知，名法无碍。词无碍者，谓于诸色以无碍智，善巧言词种种分别，名词无碍。乐说无碍者，谓于诸色随众生机开示演说，无染无著，名乐说无碍。菩萨成就如是智已，普于一切迷惑执著色法众生，随其性欲以无功用智如应说法，而于法界不作二相，广说乃至香味触法亦复如是。电得，是名诸菩萨摩诃萨法伏藏。菩萨证得此伏藏已，为欲调伏于如是等诸境界中迷惑众生，随其意乐于一一处，若一劫若过一劫，以种种言词善巧宣说，亦不能得诸处边际；菩萨智慧亦无损减，不离法界随顺无二无差别故。是名菩萨善巧演说一切诸法无差别相。获得如是法伏藏已，能为众生如应说法，令得具足无尽法财，生死贫穷悉令永断。

      　　“电得，是名菩萨摩诃萨五种伏藏、大伏藏、无尽伏藏、遍无尽伏藏、无边伏藏。菩萨成就如是伏藏，圆满殊胜诸功德故少用功力，速得阿耨多罗三藐三菩提。”

      　　说此伏藏法门时，电得菩萨得陀罗尼，五百菩萨得电光明三昧，三万六千天子发阿耨多罗三藐三菩提心。

      　　尔时，月幢菩萨白佛言：“世尊，如佛所说无功用智，是义云何？”

      　　佛告月幢：“若有菩萨于善法中，身心相应攀缘造作，是名功用。若有菩萨身心调柔，无念无依，离修行相，以彼成就往昔愿智，亿千佛刹所可施为种种示现，而于法界亦无所动；常演说法无少法相，以四摄法成熟众生，亦无众生而可度者；严净一切诸佛刹土，而亦不见不净佛刹；常念诸佛不观色相，游诸佛刹不离法界，是名菩萨无功用智。菩萨成就如是智故，满足众生一切希望，而于所作亦无染著。”

      　　尔时，世尊说此无功用智时，三千大千世界六种震动；释提桓因与忉利天，于上空中雨曼陀罗华、优钵罗华、拘物头华、波头摩华、分陀利华、栴檀末香而散佛上；天鼓自鸣，大光遍照，昔未曾见，众生遇者身得清凉。

      　　尔时，世尊告电得菩萨言：“过去如来应正等觉，皆于此处开示演说如是法门；未来诸佛当出于世，亦于此处开示演说如是法门；现在无量阿僧祇世界中诸佛如来，为此法门不断绝故，放大光明。”

      　　尔时，长老阿难从座而起，偏袒右肩，右膝著地，合掌向佛，白言：“世尊，当何名此经？我当云何奉持？”

      　　佛告阿难：“此经名为《无尽伏藏》，亦名《说一切法无差别相》，以是名字汝当奉持。”

      　　佛说此经已，电得菩萨、长老阿难，及诸四众，一切世间天、人、阿修罗、乾闼婆等，闻佛所说，皆大欢喜，信受奉行。

**大宝积经卷第八十五**

唐三藏法师菩提流志奉诏译
------------------------

　　如是我闻：一时，佛在王舍城耆阇崛山中，与大比丘众千二百五十人俱，皆阿罗汉众所知识。菩萨摩诃萨五十人，得大神通变现自在，证无生忍及陀罗尼。其名曰：师子菩萨、师子慧菩萨、妙栴檀菩萨、调御菩萨、大调御菩萨、光胜菩萨、光现菩萨、光威菩萨、光严菩萨、明觉菩萨、众上菩萨、调御众生菩萨，及贤劫中一切菩萨，弥勒菩萨摩诃萨、文殊师利法王子等而为上首。复有四大天王、释提桓因、娑婆世界主大梵天王，并诸无量天、龙、夜叉、阿修罗、乾闼婆、紧那罗、摩睺罗伽等众所围绕。如来世尊大名称故普闻世间，所谓如来、应供、正遍知、明行足、善逝、世间解、无上士、调御丈夫、天人师、佛世尊，一切知者，一切见者，成就十力、四无所畏、四无碍解、十八不共法，大慈大悲，五眼具足；记说神变、教诲神变、神通神变，皆悉圆满，能以三千大千世界大地城邑、草木丛林、须弥山等、大海江河、诸天宫殿，置一毛端令住虚空，或经一劫或过一劫，随念所期而不倾动。

      　　时，王舍城国王、大臣、婆罗门、居士，一切人民皆于如来深生尊重，以诸上妙饮食、衣服、卧具、汤药恭敬供养。于彼城中，有一幻师名跋陀罗，善闲异论、工巧、咒术，于诸幻师最为上首。摩竭提国，唯除见谛之人及于正信优婆塞、优婆夷等，诸余愚人皆被幻惑，无不归信。时彼幻师，闻于如来功德名称，便生是念：“今此城中一切众生，悉皆于我生尊重心，唯有瞿昙沙门犹未信伏。我今应当往彼较试。彼若归我，摩竭提人必皆于我倍加恭敬。”

      　　时彼幻师，宿植善缘成熟时至，及由世尊威德力故，从王舍城往耆阇崛山，睹佛光明踰百千日，面轮严好犹如满月，身相圆满如尼拘陀树，毫相清净如摩尼光，其目绀色如青莲华，乃至梵天无能见顶，以六十种清净音声为众说法。而此幻师，虽睹如来威德特尊犹怀邪慢，复更念言：“我今应当试验于彼。若是一切知见之者，应知我意。”作是念已，前礼佛足，而作是言：“愿于明日受我微供。”

      　　尔时，世尊观彼幻师及王舍城诸众生等根熟时至，为成熟故默然受请。时彼幻师，既见世尊受其请已，复作是念：“今此瞿昙不识我意，定知非是一切智人。”即便辞退作礼而去。

      　　尊者目连时在会中，既睹斯事，前白佛言：“此跋陀罗，欲于如来及比丘众有所欺诳。唯愿世尊，勿受其请。”

      　　佛告目连：“莫作是念！然贪瞋痴能为诳惑，我于是事久已断灭，证得诸法本无生故。我于长劫安住正行，何有人能欺诳我者？汝今当知，彼之所作非真幻化，如来所作是真幻化。所以者何？现证诸法皆如幻故。假使一切诸众生类，皆成幻术如跋陀罗，比于如来百分、千分，乃至算数譬喻所不能及。”

      　　复告目连：“于意云何？彼之幻师，颇能变现三千大千所有世界令严饰不？”

      　　答言：“不也。”

      　　“目连当知，我今能于一毛端中，变现庄严恒沙世界，犹未尽于如来神力。目连当知，有大风轮名为碎坏，彼能破坏三千世界；复有风轮名毗岚婆，能坏世界，复能成立；复有风轮名为鼓动，彼风常能旋转世界；复有风轮名为安住，彼风能行有顶之处；复有风轮名为飘散，彼能飘散须弥山王及黑山等；复有风轮名为猛焰，劫火烧时能飘猛焰上至梵天；复有风轮名为止息，劫火烧时彼能止息劫火所烧；复有风轮名为清凉，能使一云普覆三千大千世界；复有风轮名为遍霔，劫火烧时普于世界降霔大雨；复有风轮名为干竭，劫水漂时能令彼水悉皆枯涸。如是风轮，我若具说，穷劫不尽。目连当知，于意云何？此之幻师，能于如是诸风轮中暂安住不？”

      　　答言：“不也。”

      　　佛言目连：“如来能于如是风轮，行住坐卧得无摇动。又复能以如是风轮内芥子中，现诸风轮所作之事，然于芥子无增无损，而诸风轮不相妨碍。目连当知，如来成就幻术之法无有限极。”

      　　尔时，尊者大目乾连及诸大众，闻于如来作是说时，生希有心，顶礼佛足，同声唱言：“我等今者遇大威德神通导师，获大饶益。若有得闻如来世尊如是神力深生信解，此人必当获大善利，发于阿耨多罗三藐三菩提心。”

      　　时，彼幻师即于其夜，诣王舍城于最下劣秽恶之处，化作道场宽广平正，缯彩幡盖种种庄严，散诸华香，覆以宝帐。复现八千诸宝行树，其宝树下一一皆有师子之座，无量敷具悉皆严好，为欲供养诸比丘故。而复化为百味饮食，并现五百给侍之人，服以白衣，饰以严具。作是化已，时四天王来至会中，告幻师言：“汝于明日为供如来，化作如是无量严具，由是因缘获大功德。我今为欲助于汝故，供养如来，于此化为第二道场颇能听不？”时彼幻师闻是语已，生奇特心，即便听许。于是四王，即便变现无量殊妙庄严之具，倍于幻师幻化之事。

      　　时，天帝释复与三万诸天子等，来诣道场语幻师言：“我今亦欲因汝供养庄严道场。”幻师惊悚，又便听许。于是天帝为如来故化作堂宇，犹如三十三天殊胜之殿，又复化作波利质多、俱鞞陀罗、天妙树等，次第行列。幻师尔时见斯事已，嗟叹惊悔，欲摄所化；尽其咒术，幻化之事宛然如故，便自思念：“此为甚奇！我从昔来于所变化隐现从心，而于今时不能隐没，必由为彼如来故然。”时，天帝释知彼心念，告幻师言：“汝于今者为如来故，庄严道场无能隐没。以是当知，若复有人于如来所，乃至发于一念之心，由斯善本，毕竟能作般涅槃因。”彼闻天帝作如是说，心甚欢喜，过夜分已，往如来所，白言：“世尊，我于今时营办已讫，愿垂哀愍。”

      　　尔时，世尊于晨朝时，著衣持钵，与诸大众恭敬围绕，入王舍城赴彼幻师道场之所。摩竭提国外道梵志、婆罗门等，咸愿如来为于幻师之所幻惑，为欲见故皆来集会。诸比丘、比丘尼、优婆塞、优婆夷，乐欲见闻如来神变及师子吼，亦皆集会。尔时，如来以佛神力，令彼幻师、帝释、四王，各见世尊在于已所庄严之处。

      　　彼时，幻师既见是已，舍于憍慢，前礼佛足，白言：“世尊，今于如来悔过发露！我先于佛妄生欺诳，幻化种种庄严之事，后虽渐悔，无能隐没。”

      　　尔时，世尊告幻师言：“一切众生及诸资具皆是幻化，谓由于业之所幻故。诸比丘众亦是幻化，谓由于法之所幻故。我身亦幻，智所幻故。三千大千一切世界亦皆是幻，一切众生共所幻故。凡所有法无非是幻，因缘和合之所幻故。汝今应以幻化饮食随次而行。”时彼幻师，与四天王、释提桓因，并来眷属，及所幻化给侍人等，即持饮食施佛及僧，同会众人悉皆充足。

      　　尔时，摩诃迦葉而说偈曰：

　　“知食是幻化，　受者亦复然，

      　　　了此平等时，　乃名为净施。”

　　大目乾连曰：

　　“知座是幻化，　坐者亦复然，

      　　　了此平等时，　乃名为净施。”

　　舍利弗曰：

　　“如化给侍人，　受者心亦然，

      　　　施者能如是，　乃名为净施。”

　　须菩提曰：

　　“勿以施为施，　勿以受为受，

      　　　施者能如是，　乃名为净施。”

　　阿难陀曰：

　　“所施如虚空，　受者不可得，

      　　　远离于身心，　其施最清净。”

　　光幢菩萨曰：

　　“譬如彼幻师，　幻化庄严事，

      　　　诸法皆如是，　愚人不觉知。”

　　光严菩萨曰：

　　“如座及诸树，　皆幻心所为，

      　　　幻心与虚空，　何有少差别。”

　　师子菩萨曰：

　　“野干未曾闻，　师子所哮吼，

      　　　其心无所惧，　嗥叫林树间，

      　　　适闻师子声，　藏窜而无所；

      　　　幻师亦如是，　不对如来前，

      　　　常于外道中，　自赞超过佛，

      　　　幻师虽造作，　幻术有其边。

      　　　如来所成就，　幻术无穷尽，

      　　　一切诸天魔，　莫能知边际。”

　　师子慧菩萨曰：

　　“了知给侍人，　饮食并食者，

      　　　一切皆幻化，　善施无过上。”

　　弥勒菩萨曰：

　　“如火得酥油，　展转而增盛，

      　　　世尊对幻师，　幻化亦如是。”

　　文殊师利菩萨曰：

　　“此会众善事，　如本未曾为，

      　　　一切法皆然，　常等于前际。”

　　尔时，世尊为欲成熟彼幻师故，化一长者入于会中，谓幻师曰：“汝今于此欲何所作？”

      　　幻师答言：“我为供养沙门瞿昙设诸饮食。”

      　　长者告言：“莫作是说！如来今者与诸比丘，在阇王宫受供而食。”佛神力故，令彼幻师见于如来与诸比丘在彼而食。

      　　又复化作第二长者，谓幻师言：“汝何所作？”

      　　幻师答言：“我为供养沙门瞿昙。”

      　　长者复言：“莫作是说！如来今者与诸比丘，在于梵志里巷之中巡行乞食。”佛神力故，令彼幻师还见如来与诸圣众在里巷中巡行乞食。

      　　又复化作第三长者，告幻师言：“如来今者在彼医王耆婆园中，为诸四众宣说妙法。”佛神力故，令彼幻师皆见如是。

      　　次复化作释提桓因，来诣幻师而复告言：“如来今在三十三天为众说法。”彼时幻师复见如来，在天众中演诸法要。

      　　尔时，幻师复于林树华叶之间，及诸一切师子座上，并王舍城里巷垣墙、室宅堂殿及诸胜处，皆见如来具诸相好；亦于一切诸如来所，自见己身悔过发露。彼时幻师，唯见佛身，余无所见，欢喜踊跃，而便获于念佛三昧；从三昧起，合掌向佛，而说偈言：

　　“我昔于阎浮，　幻化无过上，

      　　　今比佛神通，　无能及少分。

      　　　由是方了知，　诸佛难思力，

      　　　随心能变现，　化佛如恒沙。

      　　　所见诸如来，　皆具于相好，

      　　　愿尊为显示，　何者是真佛？

      　　　于此诸如来，　我欲修供养。

      　　　愿尊为我说，　何者为胜果？

      　　　若人于佛所，　不生尊重心，

      　　　如是诸凡夫，　退失于安乐。

      　　　今于世尊前，　发露先所犯，

      　　　妄试如来罪，　永愿灭无余。

      　　　梵释并大众，　愿皆证知我，

      　　　为度诸群生，　今发菩提心。

      　　　以智慧光明，　觉悟于世间，

      　　　施与甘露法，　悉皆令充满。

      　　　若人于佛所，　见如是神变，

      　　　及闻悦意言，　胜行无碍智，

      　　　何有明慧者，　不发菩提心？

      　　　愿示菩提道，　及遍清净行，

      　　　何等为修行，　二乘不能入？

      　　　云何所行处，　尊重而供养？

      　　　云何具威仪，　及离诸疑悔？

      　　　云何于多闻，　无厌修坚实？

      　　　云何为人说，　令乐于正法，

      　　　无希利养心，　及善知恩报？

      　　　云何于众生，　常为不坏友？

      　　　云何近善友，　舍离恶知识？

      　　　云何值诸佛，　供养心无倦？

      　　　云何为学处，　尊重及清净？

      　　　云何定种姓，　成就如理心，

      　　　及舍不如理，　具足正思惟？

      　　　云何无怯弱，　不为魔所摄，

      　　　思惟于义理，　不舍诸众生？

      　　　云何不应舍，　不取而摄取，

      　　　得入于正行，　具足善方便？

      　　　云何修慈悲，　成就诸神通，

      　　　证于无碍辩，　及得陀罗尼？

      　　　云何获法忍，　清净之辩才，

      　　　当舍应舍法，　得入甚深义？

      　　　云何于誓愿，　一切皆圆满，

      　　　于诸波罗蜜，　而得不退转？

      　　　我于如是法，　当愿勤修行，

      　　　唯愿大悲尊，　为我广宣说。”

　　尔时，世尊以偈答曰：

　　“若了一切法，　皆同于幻化，

      　　　是人则能现，　百亿诸佛身，

      　　　往于俱胝刹，　度脱诸众生。

      　　　譬如跋陀罗，　无色现众色，

      　　　不生亦不灭，　无住无去来。

      　　　世尊变化身，　及与比丘众，

      　　　亦无有生灭，　乃至于涅槃，

      　　　此皆是如来，　不思议神变。

      　　　亦如幻化者，　现象马军阵，

      　　　迷惑诸众生，　妄见为真实，

      　　　如是象马军，　无性亦无生。

      　　　诸佛无色相，　无去亦无来，

      　　　住于我见人，　妄生于佛想。

      　　　不应以色相，　种族及生处，

      　　　乃至梵音声，　而欲观如来，

      　　　亦难以心识，　分别于诸佛。

      　　　诸佛法性身，　超过于三世，

      　　　自性离诸相，　不堕于法数。

      　　　所现诸如来，　自性无生起，

      　　　亦无蕴界处，　住于无所依，

      　　　如是佛法身，　非五眼能见。

      　　　若谓我见佛，　是则不能见，

      　　　以无见为见，　如空中鸟迹。

      　　　如汝所见佛，　及余未见者，

      　　　平等如虚空，　一相无差别。

      　　　戒定慧解脱，　及解脱知见，

      　　　一切诸如来，　功德无差别，

      　　　皆住于空性，　于法无所著。

      　　　一切皆幻化，　无性亦无生，

      　　　供养一如来，　则供于多佛，

      　　　诸佛之法身，　平等无差别。

      　　　如是一切佛，　咸能生福利，

      　　　普施诸如来，　皆获于大果，

      　　　同证于平等，　清净之法性。

      　　　是故诸如来，　无种种差别，

      　　　如汝先所问，　何者为真佛？

      　　　当舍散乱心，　谛听我宣说，

      　　　应住正念慧，　观察于诸法。

      　　　一切皆无生，　妄见为真实，

      　　　色相若有生，　则应亦有灭。

      　　　是故诸如来，　毕竟无有生，

      　　　彼亦非己生，　亦无有散灭。

      　　　由是观如来，　以无见为见，

      　　　如汝所见佛，　不依止方所。

      　　　一切诸凡夫，　皆依于五蕴，

      　　　应当于彼蕴，　如佛而观察。

      　　　诸佛及诸法，　乃至于众生，

      　　　以无相为相，　无有依止者，

      　　　若作是观察，　速证于菩提。

      　　　诸法皆非有，　由妄分别生，

      　　　因缘体性空，　离作者性故。

      　　　如是能了达，　因缘作者空，

      　　　彼则能了知，　离染清净法，

      　　　以清净法眼，　得见诸如来。”

　　时，彼幻师闻是说已得顺法忍，五千众生发阿耨多罗三藐三菩提心，二百菩萨证无生忍。尔时，世尊饭食已讫，欲满幻师所施愿故，复说偈言：

　　“能于所施物，　施者及受人，

      　　　等无分别心，　是则施圆满。”

　　尔时，阿难白佛言：“世尊，我等愿于如来以佛神力加持幻师，今所施设庄严之事，于七日中令不隐没。”是时如来为众请故，令彼幻师幻化道场，满足七日严饰如故。尔时，如来与诸比丘及大菩萨，天、龙、夜叉、乾闼婆等恭敬围绕，还耆阇崛山为众说法。

      　　尔时，幻师复往佛所，顶礼佛足，右绕三匝，却住一面，而白佛言：“世尊，愿为演说诸菩萨道。勤修行者，速当得至菩提道场。”

      　　佛言：“谛听！善思念之，当为汝说。”

      　　幻师白言：“唯然！世尊，愿乐欲闻。”

      　　佛言：“善男子，有四种法是菩萨道，若能修行，速当得至菩提道场。云何为四？一者、于菩提心永不退失，二者、于诸众生常无弃舍，三者、一切善根求无厌足，四者、护持正法起大精进。

      　　“善男子，菩萨复有四法遍清净行。云何为四？一者、律仪清净，二者、意乐清净，三者、智慧清净，四者、受生清净。

      　　“复有四法，唯菩萨行，非彼二乘之所能入。云何为四？一者、修习禅定而不随生，二者、于甚深义心能简择，三者、于诸众生起大悲心，四者、种种辩才演法无碍。

      　　“复有四法，所行之处。云何为四？一者、乐住闲寂，二者、厌于愦闹，三者、于诸众生起大慈心，四者、能了诸行无有去来。

      　　“复有四法，尊重供养。云何为四？一者、不惜身命，二者、心常欢悦，三者、舍离憍慢，四者、如说修行。

      　　“复有四法，威仪具足：一者、知时，二者、知处，三者、寂静，四者、真实。

      　　“复有四法，能离疑悔。云何为四？一者、于恶作事应预防护，二者、于诸智人当乐亲近，三者、于所闻义常善思惟，四者、不以慈心不举他过。

      　　“复有四法，多闻无厌。云何为四？一者、增长自他正智慧故，二者、于他疑惑能断除故，三者、于佛正法能摄受故，四者、于诸如来赞无尽故。

      　　“复有四法，多闻坚实。云何为四？一者、闻正法已能善解了，二者、闻正法已不作诸恶，三者、闻正法已为他开示，四者、闻正法已回向菩提。

      　　“复有四法，说法利益。云何为四？一者、常受他人香味饮食，二者、恒受衣服种种供养，三者、令魔眷属势力羸弱，四者、诸天护持魔不得便。

      　　“复有四法，令他信乐所说之法。云何为四？一者、心少欲故，二者、常知足故，三者、语柔软故，四者、身顺法故。

      　　“复有四法，能演正法无有希望。云何为四？一者、于生死中恒怀怖畏，二者、不求世间利养亲友，三者、于诸众生常生拥护，四者、于诸圣种而能修习。

      　　“复有四法，知恩报恩。云何为四？一者、劝诸众生趣菩提故，二者、知所作业不失坏故，三者、慈爱众生如己身故，四者、善能修行菩萨事故。

      　　“复有四法，于诸众生为不坏友。云何为四？一者、能被忍辱大甲胄故，二者、福利众生不求报故，三者、于大悲心常不退故，四者、虽多恼害亦不舍故。

      　　“复有四法，于诸善友应当亲近。云何为四？一者、成就善巧方便，二者、成就殊胜意乐，三者、成就菩萨正行，四者、成就劝赞菩提。

      　　“复有四法，于诸恶友应当舍离。云何为四？一者、赞说二乘，二者、令退菩提，三者、增长恶法，四者、损坏诸善。

      　　“复有四法，得值诸佛。云何为四？一者、恒以一心专念佛故，二者、称赞如来诸功德故，三者、所受律仪遍清净故，四者、以胜意乐发弘愿故。

      　　“复有四法，供养诸佛心无懈惓。云何为四？一者、应自庆快我今供养最上福田，二者、由我供养一切众生亦当供养，三者、因供养已于菩提心当得坚固，四者、睹于如来三十二相善根增长。

      　　“复有四法，于诸学处生尊重心。云何为四？一者、超过恶道，二者、得生善趣，三者、尊重如来，四者、圆满诸愿。

      　　“复有四法，所应学处。云何为四？一者、于菩提心常不舍离，二者、于诸众生心行平等，三者、于波罗蜜精进修行，四者、闻无量法不生恐怖。

      　　“复有四法，学处清净。云何为四？一者、不造诸恶，二者、深解空性，三者、不谤诸佛，四者、灭坏诸见。

      　　“复有四法，三昧种姓。云何为四？一者、离愦闹故，二者、乐寂静故，三者、心无乱故，四者、善根增故。

      　　“复有四法，如理之心应当成就。云何为四？一者、所修善法回趣菩提，二者、心常宴寂无有执著，三者、于解脱门常勤修习，四者、曾不求证二乘涅槃。

      　　“复有四法，不如理心应当舍离。云何为四？一者、于诸生死有所怖畏，二者、于所修行不生信受，三者、于秘密教不求胜解，四者、于诸善根而不修习。

      　　“复有四法，正思惟心应善修学。云何为四？一者、菩萨乃至为一众生，于无量劫受生死苦；二者、应先了知一切众生根性差别，而为说法令舍烦恼；三者、应当断一切恶，修一切善，降伏魔军，证于阿耨多罗三藐三菩提；四者、当为三千大千世界无量众生，以一梵音演诸法要。

      　　“复有四法，无怯弱心，魔不能摧。云何为四？一者、观一切法犹如幻化，二者、常与如理正智相应，三者、于一切法无所分别，四者、于一切相无所执著。

      　　“复有四法，思惟于义。云何为四？一者、知一切法从因缘生，二者、知无少法名为起者，三者、知缘生法彼即无起，四者、知法无生亦无灭坏。

      　　“复有四法，不舍众生。云何为四？一者、不舍弘愿，二者、忍于疲苦，三者、不惜身命，四者、恒修四摄。

      　　“复有四法，不应舍离。云何为四？一者、于诸布施而不舍离，二者、成熟众生而不舍离，三者、常自觉察而不舍离，四者、增长他善而不舍离。

      　　“复有四法，常应摄受。云何为四？一者、微少善根亦当修习，二者、增长他善心无懈怠，三者、闻说施戒则能信受，四者、不求一切利养名誉。

      　　“复有四法，入于正行。云何为四？一者、成就通智，二者、住大三昧，三者、修习空性，四者、无所执著。

      　　“复有四法，善巧方便。云何为四？一者、菩萨于诸发心，以菩提心而为上首，乃至烦恼犹令顺趣无上菩提，何况发起诸善心等！二者、观诸众生乃至住于邪见之者皆为法器，三者、了知诸法无有自性，四者、修习解脱于三昧门无执著想。

      　　“复有四法，修大慈心。云何为四？一者、修大慈心救护众生，二者、修大慈心度脱众生，三者、修大慈心觉悟众生，四者、修大慈心为令众生入涅槃故。

      　　“复有四法，修大悲心。云何为四？一者、修大悲心为令众生离诸恶道住善趣故，二者、修大悲心为令众生舍诸恶行习善法故，三者、修大悲心为令众生离于小乘入大乘故，四者、修大悲心为令众生离于生死得涅槃故。

      　　“复有四法，成就神通。云何为四？一者、不惜身命无爱恋故，二者、了一切法如幻化故，三者、于诸众生起尊重故，四者、修奢摩他无散乱故。

      　　“复有四法，得无碍辩。云何为四？一者、随顺于义不随于文，二者、随顺于法不随于人，三者、了达诸法离于文字，四者、依了文字演说无尽。

      　　“复有四法，得陀罗尼。云何为四？一者、于诸多闻无有厌足，二者、于多闻者恭敬供养，三者、以种种名说真实义，四者、随秘密教能正趣入。

      　　“复有四法，能得法忍。云何为四？一者、多修胜解，二者、无有退转，三者、资粮圆满，四者、精勤无倦。

      　　“复有四法，得净辩才。云何为四？一者、于说法人无所违逆，二者、尊重法师恭敬听受，三者、不以多闻而自憍慢，四者、于少闻者不生轻贱。

      　　“复有四法，应当舍离。云何为四？一者、于贪瞋痴应当舍离，二者、于声闻乘应当舍离，三者、于缘觉乘应当舍离，四者、于善法相应当舍离。

      　　“复有四法，入甚深义。云何为四？一者、于有为法深达缘起，二者、于秘密义能正了知，三者、于诸法性深生正解，四者、于一切法了达空义。

      　　“复有四法，令愿圆满。云何为四？一者、尸罗清净，二者、净除恶业，三者、无有谄诳，四者、增长善根。

      　　“复有四法，于诸波罗蜜而得不退转。云何为四？一者、以善巧方便，能于一波罗蜜遍通诸波罗蜜；二者、以善巧方便，随了一众生，遍了一切众生；三者、以善巧方便，证于一法清净，遍证一切诸法清净；四者、以善巧方便了知一佛，遍能了知一切诸佛。何以故？由于法性无差别故。”

      　　佛说如是菩萨四法门时，幻师跋陀罗证无生忍，心怀踊悦，即升虚空，其身去地七多罗量。尔时，世尊熙怡微笑，从其面门放无量光，其光普照诸佛世界，还于如来顶上而没。

      　　尔时，尊者阿难作是念言：“如来应正等觉，现此微笑非无因缘。”即从座起，偏袒右肩，右膝著地，合掌向佛，以偈问曰：

　　“普闻三界遍知尊，　威德智处难思者，

      　　　已达菩提功德岸，　今现微笑有何缘？

      　　　十方五趣诸众生，　心行种性上中下，

      　　　如来于彼悉能了，　今现微笑有何缘？

      　　　人天八部诸大众，　所出种种妙音声，

      　　　比于如来清净音，　乃至不及歌罗分。

      　　　世尊光明遍十方，　普照无量诸佛刹，

      　　　日月摩尼梵天光，　无有能比如来者。

      　　　已了性空甚深法，　无我无人及众生，

      　　　有无二边皆舍离，　善知三际如水月。

      　　　今谁趣于最上乘，　绍继如来法种性，

      　　　生于广大三宝中？ 微笑因缘愿宣说。

      　　　如来所现微笑光，　为彼诸乘有差别，

      　　　于膝于肩而没者，　如斯为彼二乘人。

      　　　今者所放无量光，　此光入于如来顶，

      　　　天中胜者为何人，　于此佛乘当授记？”

　　尔时，世尊告阿难言：“汝今见是跋陀罗不？”

      　　白言：“已见。”

      　　佛告阿难：“此善男子，过于九万二千劫，于大庄严土善化劫中，当得成佛，号曰神变王如来应正等觉。彼佛国土，人民炽盛，安隐丰乐，地平柔软如兜罗绵，华果诸树次第行列，幢幡宝盖以为庄严，众乐自鸣妙香充遍，所须饮食应念而至，诸所受用资生之具，如忉利天而无有异。彼国常现种种庄严，是故号为大庄严土。于彼国内一切人民，皆住大乘深信坚固。彼神变王如来，寿十千岁，正法住世满百亿年。临涅槃时，授名称菩萨阿耨多罗三藐三菩提记告言：‘汝于来世，次当作佛，号一切最胜如来应正等觉。’”

      　　时，跋陀罗闻于如来如是记已，从空而下，顶礼佛足，而作是言：“我今归命如来应正等觉及法比丘。”如是殷勤无量俱胝数百千遍，复作是言：“如佛世尊，以于真如无有异故，说一切法不异真如，乃至无有差别、无有缺减、无有分别、无生无作。我今归依亦复如是。”

      　　尔时，尊者阿难谓跋陀罗言：“汝若如佛所说真如而归依者，汝今岂于佛法性中有所得耶？”

      　　幻师答言：“我身即是如来法性。所以者何？我及如来无二无别，一切诸法皆真如故。言真如者，则一切法无差别性，一切众生亦复如是。尊者当知，言无二者，无所分别，是为无二。何以故？遍知诸法但有名字是佛智故。”

      　　尊者阿难前白佛言：“奇哉！世尊，此跋陀罗，乃有如是智慧辩才。昔以幻化惑乱世间，今时复以智慧惑乱。”

      　　佛告跋陀罗言：“善男子，汝实尔耶？”

      　　跋陀罗言：“如佛所作惑乱之事，我亦如是惑乱世间。所以者何？谓佛世尊于无我中说有众生及寿命者，此于世间是大惑乱。如于如来证菩提已不见少法是生死往来而说生死往来，如我意者，唯有如来是大惑乱。”

      　　佛言：“善男子，善哉！善哉！如汝所说，诸佛如来于无我中乃至无有生死往来，而随世俗说众生等；亦无少法名为涅槃，然为证得涅槃法故说于涅槃。”

      　　时，跋陀罗闻是说已，前白佛言：“我愿出家作于比丘。”

      　　尔时，世尊告弥勒菩萨摩诃萨言：“汝当与是善男子剃除须发，授具足戒。”弥勒菩萨承佛教旨，即与出家。

      　　受于具戒既出家已，复白佛言：“世尊，此出家者，唯形相耳！非真出家。若诸菩萨真出家者，谓离诸相处于三界成熟众生，方可名为真出家也。”说是语时，五千众生发阿耨多罗三藐三菩提心，皆于诸漏心得解脱。

      　　尔时，阿难白佛言：“世尊，当何名此经？我等云何奉持？”

      　　佛告阿难：“此经名为《授幻师跋陀罗记法门》，亦名《渐证菩提法门》。若有众生于未来世欲见如来及为众生作佛事者，当于此经受持读诵，广为人说。所以者何？是人则为已见如来，亦已为他施作佛事。是故，阿难，若于此经受持读诵流通之者，则为哀愍利乐众生。若欲发趣无上菩提，亦于此经当勤修习。此经能出无上菩提，此经能生无上菩提，是故此经亦复名为《出生菩提》。若有受持此经典者，当知诸佛止住其身，何况于中如理修行！”

      　　时跋陀罗复白佛言：“世尊，此经亦名《发觉善根》。何以故？今于佛所得闻是经，一切善根皆现前故。”

      　　佛说是经已，尊者阿难及跋陀罗，天人大众、阿修罗、乾闼婆等，闻佛所说，皆大欢喜，信受奉行。

**大宝积经卷第八十六**

唐三藏法师菩提流志奉诏译
------------------------

　　如是我闻：一时，佛在舍卫国祇树给孤独园，与大比丘众千二百五十人俱，菩萨摩诃萨八千人。文殊师利，与商主天子，俱在会中。

      　　尔时，商主天子白佛言：“世尊，如来常以几种神变调伏众生？”

      　　佛告天子：“我以三种神变调伏众生：一者、说法，二者、教诫，三者、神通。

      　　“云何名为说法神变？所谓如来无碍大智，见未来世一切众生心行差别，于三宝所有信不信，及业果报皆悉了知。如佛所说，若现在世所行恶因当堕恶趣，随业受报决定无差。若彼众生善业因缘誓愿力故，从恶趣出生人天中，或以声闻、辟支佛乘及以大乘，而得解脱。经尔所劫受苦受乐，当得涅槃，当得值遇若干诸佛，如是等业决定无差。若彼众生善业因缘誓愿力故，当生欲界、色界、无色界，经尔所劫，以如是乘而得解脱，以如是行当得见佛承事供养。如是一切上中下品善不善业，乃至一念，如来悉知而为说法，是名说法神变。

      　　“云何名为教诫神变？若如是教诸持戒者，是应作、是不应作，是应信、是不应信，是应亲近、是不应亲近，是法杂染、是法清净，乃至摄受一切功德善道资粮，行如是道得声闻乘、辟支佛乘，行如是道成就大乘，非法应离，如法应住，如佛所教决定无差。是地狱业、是傍生业、是饿鬼业、是人天业，不善应舍，善法应修，此是圣道应如是学，此等众生人天往返渐入涅槃。如是示教终不空过，是名教诫神变。

      　　“云何名为神通神变？若为调伏憍慢众生，或现一身而作多身，或现多身而作一身，山崖墙壁出入无碍，身上出火、身下出水，身下出火、身上出水，入地如水、履水如地，日月威德以手扪摩，或现大身至于梵世，乃至广大遍覆三千大千世界，随所应现调伏众生，是名神通神变。”

      　　尔时，商主天子白佛言：“世尊，颇有神变能过此耶？”

      　　佛告天子：“如来复有殊胜神变。”即语文殊师利：“汝可演说，令诸菩萨得深法忍摧伏众魔，亦令如来菩提之法久住于世。”

      　　文殊师利白佛言：“世尊，如来若以三千世界四大海水置于掌中，水性众生无所娆动，如是神变未为殊胜。若如来于一切法不可言说、无名无相、无色无声、无行无作、无文字、无戏论、无表示，离心意识，一切语言道断寂静照明，而以文字语言分别显示，一切世间所不能解，沙门、婆罗门闻者惊怖，是名诸佛最大神变。

      　　“复次，如来若以三千大千世界，内于口中，于四天下无所障碍，日月光明亦不隐蔽，如本而住；其中众生，亦不觉知往来方所。世尊，如是神变未为殊胜。若如来于一切法不可说、无文字、无名相，乃至离心意识，一切语言道断寂静照明，而以文字语言宣说显示，是名诸佛最大神变。

      　　“复次，如来不共之身神通力故，随诸众生种种示现，悉令欢喜，如是神变未为殊胜。所谓如来大神变者，无我说我，无众生说众生，无人说人，无养育说养育，无名说名，无色说色，无受、想、行、识说受、想、行、识，无处说处，无界说界；虽说眼空眼不言空，虽说色空色不言空，说眼识空识不言空，乃至意空及以法空，意识空等亦复如是。说如是等，无名无相、无动无知、无言之法，摧灭一切生灭之相，是则如来最大神变。如是神变，不与眼相应，不与色相应，不与眼识相应，不与耳声耳识、鼻香鼻识、舌味舌识、身触身识、意法意识相应。如是神变，不与身合，不与心合，无行无作，离诸境界，一切世间所不能信。何以故？言世间者，名为五蕴。凡夫于此妄生执著，或说蕴常，或说无常。以是义故，一切世间妄见蕴常，闻说无常不能生信；妄见蕴乐，闻说蕴苦不能生信；妄见蕴我，闻说无我不能生信；妄见蕴净，闻说不净不能生信；计蕴我所，说无我所不能生信；计五蕴实，闻说不实不能生信。以是义故，如来神变出过心相，闻者不欣，一切世间所不能信。

      　　“复次，超眼境界非色法故，是名神变；超耳境界非声法故，乃至超意境界非意法故，不可显示非智所知，是名神变。复次，空无相愿不可言说，而说于空无相无愿，是名神变。无起无作，无性无相，无生无灭，本来涅槃不可言说，而说涅槃，是名神变。

      　　“复次，布施清净净三轮故，是名神变。何等为三？谓离我相及众生相，不念菩提。持戒清净，是名神变，所谓身口意业无所作故；忍辱清净，是名神变，刹那坏灭无所著故；精进清净，是名神变，无去无来身心不动故；禅定清净，是名神变，心无所依内外寂静故；智慧清净，是名神变，照明诸法灭一切见故。

      　　“复次，法无出相说出离法，是名神变。法无差别文字分别，是名神变。法无所行说有修行，是名神变。法无来去说有来去，是名神变。于一道证建立诸果，是名神变。于一味法分别三乘，是名神变。一切诸佛唯是一佛，说无量佛是名神变。一切佛土唯一佛土，说无量土是名神变。无量众生即一众生，说无量众生是名神变。一切佛法唯一佛法，说无量法是名神变。法不可示显示诸法，是名神变。法无所得修习作证，是名神变。”

      　　尔时，商主天子白文殊师利言：“如我所解仁所说义，于一切法所有言说，悉名神变。”

      　　文殊师利言：“如是，如是，一切言说实无所说，名大神变。”

      　　说是法时，一万二千天子发阿耨多罗三藐三菩提心，五百菩萨得无生法忍。

      　　尔时，长老舍利弗，语商主天子言：“汝闻此神变不惊怖耶？”

      　　天子答言：“我即神变，云何惊怖？”

      　　舍利弗言：“天子以何密意而作是言？”

      　　天曰：“一切诸法，若善不善，无动而动，名大神变。是故，舍利弗，作善业者，生于天上有大威德，如是善业不可思议。一切众生往来生死，亦不可思议，不可思议者名大神变。如佛所说，四种境界不可思议：一者、业境界不可思议，二者、龙境界不可思议，三者、禅境界不可思议，四者、佛境界不可思议。以是义故，说一切法名大神变，不应惊怖。复次，舍利弗，若如来说此神变，虚空界宁有怖耶？”

      　　答言：“不也。”

      　　天曰：“若虚空不怖，云何问言，汝不惊怖？”

      　　舍利弗言：“汝岂同虚空耶？”

      　　天曰：“如佛所说，若内空外空是虚空不？”

      　　答言：“如是。”

      　　天曰：“是故一切众生是虚空性。”

      　　舍利弗言：“天子，如汝所说，不久亦当现此神变。何以故？超过一切境界，是大神变故。”

　　尔时，舍利弗白佛言：“世尊，此商主天子，往昔供养诸佛世尊及文殊师利，乃能成就如是辩才。”

      　　佛告舍利弗：“如是，如是，如汝所说，是文殊师利之所成熟。

      　　“舍利弗，乃往古世过无量劫，有佛名等须弥如来、应供、正遍知、明行足、善逝、世间解、无上士、调御丈夫、天人师、佛世尊，出现于世，国名安乐，劫名欢喜。舍利弗，彼佛世界，一切众生具足安乐，乃至无有少苦恼声。彼佛国土四宝所成，金、银、琉璃及以玻瓈。地平如掌，清净柔软如天妙衣，无诸难处。天人充满，安隐炽盛，快乐无量，是故名为安乐世界。彼佛法中纯是菩萨，精进勇猛，智慧光明，得修多罗王陀罗尼，辩才无尽，善巧方便分别说法，神通智慧摧破恶魔，解脱无碍成就定忍，善知根性应病与药，具大福德智慧资粮，为诸众生不请之友，以神通力遍游佛刹入智行海，安住施、戒、智慧、多闻，无边善根方便回向，住于十力、四无所畏，一切佛法游戏三昧诸禅解脱。彼佛世尊，以如是等诸大菩萨而为眷属。于彼世界，有转轮王名净庄严，正法化世，王四天下，七宝具足。王有千子，悉发阿耨多罗三藐三菩提心。净庄严王及其后宫，亦皆已发阿耨多罗三藐三菩提心。彼等须弥如来寿七十俱胝岁。尔时，净庄严王于百千岁中，承事供养彼佛如来及菩萨众，衣服饮食一切乐具。王与千子及其后宫，得清净信，爱法欢喜更无异心，常于佛前手自供养，亲近听法。过百千岁已，时王千子及以内宫，获得四念。何者为四？一者、念佛菩萨，二者、念施，三者、念戒，四者、不忘菩提之心。得此念故，若昼若夜常得见佛及诸菩萨。后于一时，净庄严王及其眷属，为听法故往至佛所。时彼如来，为欲教化诸菩萨故，于大众中现种种神变。尔时，净庄严王前白佛言：‘世尊，颇有神变能过此耶？’佛告大王：‘如来复有殊胜神变，所谓了知过去已灭、现在不住、未来未生，无心心所而说三世心心所法，于一味中说三解脱，于一灭证说四圣谛，开示诸法空无相愿，成熟颠倒苦恼众生，说无相无为成就菩提，于不取不舍说檀波罗蜜，于无住无作说尸波罗蜜，于无我法说羼提波罗蜜，身心寂静说毗离耶波罗蜜，不乱不摄说禅波罗蜜，离彼此岸说般若波罗蜜，无所动念而行方便，离依怙相修习于慈，以无作法修习于悲，以离欣悦而修于喜，以不住法而修于舍，以无所见起于天眼，无所闻故起于天耳，无所攀缘起他心智，离于前际起宿命智，身心不动起于神足，不住于法修于念处，以无生灭修四正勤，非根说根，非力说力，诸法寂静说菩提分法，无差别修八圣道，不住寂静修奢摩他，远离法相修毗钵舍那，本来寂灭而说涅槃。’彼佛世尊，为净庄严王千子眷属，说此神变法时，八万四千众生发阿耨多罗三藐三菩提心。净庄严王及以千子证于法忍，以佛神力，即于佛前，以偈赞曰：

　　“‘如须弥山，　映于大海，　如来威光，
      蔽诸大众。

      　　　　如日初出，　破一切闇，　世尊毫相，
      遍照佛刹。

      　　　　如月圆满，　光明炽盛，　佛德圆满，
      慧光普照。

      　　　　譬如莲华，　不著于水，　佛处于世，
      无所染著。

      　　　　如师子王，　吼于林野，　人中师子，
      吼于性空。

      　　　　说一切法，　非有非无，　令离边见，
      名师子吼。

      　　　　于一切相，　若生若灭，　说无生灭，
      名师子吼。

      　　　　分别此岸，　或示彼岸，　不住诸法，
      名师子吼。

      　　　　分别二相，　是染是净，　诸法性净，
      名师子吼。

      　　　　贪瞋痴行，　从分别生，　不起分别，
      名师子吼。

      　　　　说生死法，　无常无我，　从颠倒起，
      名师子吼。

      　　　　生死涅槃，　本来寂静，　是大菩提，
      名师子吼。

      　　　　诸见所缚，　流转世间，　开示性空，
      名师子吼。

      　　　　如来导师，　所现神变，　悉能开示，
      名师子吼。

　　“‘于一切违顺，　其心不倾动，

      　　　　常住于平等，　名随顺法忍。

      　　　　随顺佛所说，　甚深寂静法，

      　　　　亦不于中证，　名随顺法忍。

      　　　　远离诸过恶，　增长于善法，

      　　　　于中无所著，　名随顺法忍。

      　　　　说诸法空声，　及一切见声，

      　　　　二俱无所著，　名随顺法忍。

      　　　　无边佛法声，　种种烦恼声，

      　　　　不起声分别，　名随顺法忍。

      　　　　于施戒多闻，　精进及定慧，

      　　　　如法而修行，　名随顺法忍。

      　　　　不舍菩提心，　平等观一切，

      　　　　清净菩提道，　名随顺法忍。

      　　　　如来自意语，　开示诸佛法，

      　　　　于此无疑惑，　名随顺法忍。

      　　　　若我证菩提，　当大师子吼，

      　　　　演说此神变，　如今佛所说。

      　　　　我于不思议，　无上大福田，

      　　　　已植于种子，　终无有退转。

      　　　　假令大地坏，　大海悉枯竭，

      　　　　我所种善根，　永无有退失。

      　　　　了知众生心，　其性如虚空，

      　　　　深植菩提种，　得无边福德。

      　　　　如我今志乐，　唯佛能证知，

      　　　　天人乾闼婆，　无有能知者。

      　　　　我今终不求，　诸天胜妙报，

      　　　　我当得智慧，　如佛人中尊。

      　　　　我于百千岁，　亲近供养佛，

      　　　　发趣菩提故，　修此无边业。

      　　　　我今与千子，　及后宫眷属，

      　　　　愿常供养佛，　为成熟菩提。

      　　　　我今得善利，　善见于诸佛，

      　　　　善得闻此法，　爱乐于菩提。

      　　　　若爱乐菩提，　则为爱乐法，

      　　　　怜愍众生故，　不舍于佛乘。’

　　“尔时，众中有菩萨名法速疾，语净庄严王言：‘大王，汝不随顺如来神变，亦非发趣无上菩提。何以故？大王，菩提者，住于法界，不来不去、无知无行、非色非相、不取不舍，如画虚空无所触碍，本性清净。大王，菩提者，入一切处，诸法平等故；菩提无分别，离诸相故；菩提寂静，止息相故；菩提性净，离计著故；菩提不动，无杂乱故。大王，菩提者，名心平等，无所起故；菩提者，名众生平等，本无生故；菩提者，名不生生，因缘无性故；菩提者，不可显示，离心意识故。大王，菩提无所行，过诸境界故；菩提无戏论，离寻思相故；菩提为空，性相空故；菩提无相，离一切相故；菩提无愿，无所住故；菩提无作，无业报故；菩提无为，离三相故。大王，菩提者性相如是。若于此法有所愿求，徒自疲劳。何以故？如菩提性菩萨应行，能如是行，名为正行。’

      　　“尔时，净庄严王白法速疾菩萨言：‘愿为我说菩萨正行。’法速疾言：‘大王，舍诸所有是菩萨行，众生平等无分别故；头陀学戒是菩萨行，戒性平等无所行故；离瞋热恼是菩萨行，忍性平等无心相故；坚固勇猛是菩萨行，精进平等离心行故；三昧解脱是菩萨行，禅定平等无所缘故；闻慧资粮是菩萨行，慧性平等无所念故；生于梵住是菩萨行，染净平等二俱离故；起诸神通是菩萨行，神通平等不生念故；具足辩才是菩萨行，法义平等离心相故；成就胜解是菩萨行，法界平等无所动故；修七觉分是菩萨行，观照平等不懈怠故；起四摄法是菩萨行，诸法平等同其事故；等心众生是菩萨行，心性平等无分别故；庄严佛土是菩萨行，清净平等如虚空故；三十二相是菩萨行，观法无相入平等故；净身口意是菩萨行，离于三业性平等故；随喜众生是菩萨行，一切众生等无我故；不厌生死是菩萨行，了知如梦性平等故；常修善业是菩萨行，知业平等无业报故；坚固修行是菩萨行，观一切法如幻化故；安忍众苦是菩萨行，了知平等苦不生故；亲近善友是菩萨行，于友非友心平等故；勤修深心是菩萨行，果报平等无所求故；多闻无厌是菩萨行，说法听法俱平等故；不悭吝法是菩萨行，平等说法不希求故；摄受正法是菩萨行，平等成熟诸佛法故；常求实智是菩萨行，第一义谛性平等故；谦下其心是菩萨行，等心谦下诸众生故；普摄一切诸善功德是菩萨行，功德平等无所念故。’

      　　“尔时，净庄严王闻说如是诸菩萨行，欢喜踊跃，生爱乐心，即脱衣服严身之具，与法速疾菩萨。时王千子亦各脱身庄严之具，用上菩萨，作如是言：‘愿令一切众生成菩萨行，得是辩才。我等今者快得善利，得见如是真善知识，恭敬供养。’

      　　“尔时，速疾菩萨告净庄严王：‘汝所供养甚为下劣，当知复有殊胜供养。’时法速疾菩萨，以偈颂曰：

　　“‘大千界众生，　皆发趣菩提，

      　　　　假令尽一劫，　男女以奉施。

      　　　　若人发道意，　以信而出家，

      　　　　随佛而修学，　其福胜于彼。

      　　　　过去未来世，　一切诸如来，

      　　　　无有不舍家，　得成无上道。

      　　　　三世一切佛，　称赞出家法，

      　　　　若乐供养佛，　当依佛出家。

      　　　　设满恒沙界，　珍宝供养佛，

      　　　　不如一日中，　出家修寂静。

      　　　　彼则近菩提，　摧破魔军众，

      　　　　出家不放逸，　白法恒增长。

      　　　　不坏众善根，　远离诸烦恼，

      　　　　舍于家业累，　顺道圣所赞。

      　　　　舍家离恼缚，　除恼离魔缚，

      　　　　心解行无染，　不久证菩提。’

　　“尔时，净庄严王闻此偈已，于自在王位一切爱欲皆悉舍离，即白佛言：“世尊，我愿于佛善法律中，出家受戒时。’等须弥如来告言：‘大王，出家无患，我常劝赞！乐著居家，非我所许！汝于王位犹有爱者，我当教汝如法而住。’

      　　“尔时，净庄严王告千子言：‘汝等谁能绍继王业？’诸子咸言：‘我等亦乐出家，愿垂听许。’父王告言：‘汝等若悉出家，此四天下国土人民谁当养育？若汝等大悲坚固，应为作王，普令众生安住善法。’时千子中有一王子，名念大悲，即以偈颂，答父王言：

　　“‘父王于佛法，　所得诸功德，

      　　　　我悲受王位，　亦当如是学。

      　　　　我常修梵行，　尽形持八戒，

      　　　　我当不饮酒，　不涂饰香华，

      　　　　身去庄严具，　不卧金床座，

      　　　　足不蹑金屣，　首不饰宝冠，

      　　　　不著天妙衣，　不观诸妓乐，

      　　　　不玩奇鸟兽，　不从宫女人。

      　　　　周巡四天下，　宣行十善道，

      　　　　呵责家过患，　赞叹出家法。

      　　　　舍自在憍慢，　亲近佛法僧，

      　　　　不退菩提心，　常厌于三界。

      　　　　以施爱利益，　同事摄众生，

      　　　　普令于大乘，　悉当得成熟。

      　　　　昼夜六时分，　当往于佛所，

      　　　　为听闻法故，　供养彼如来。’

　　“尔时，等须弥如来，赞念大悲王子言：‘善哉！善哉！善男子，汝见平等法故，住于大悲出家正信，于在家菩萨最为殊胜，与出家功德等无有异。’尔时，净庄严王即立念大悲绍于王位，与九百九十九王子从佛出家。既出家已，等须弥如来，为说如是神变之法，于后不久获五神通，得念总持多闻智慧。时，念大悲于十五日受灌顶位，亦以是法，为四天下一切众生宣示教化。九十二俱胝众生，发阿耨多罗三藐三菩提心，悉于等须弥如来法中出家修道，住于大乘得不退转。

      　　“舍利弗，汝观是法无量功德，成熟一切善根众生。舍利弗，彼净庄严王者，岂异人乎？今商主天子是也。法速疾菩萨者，今文殊师利是也。彼千子者，此贤劫中千佛是也。念大悲王子者，我身是也。舍利弗，是诸菩萨深心正行不放逸故，得阿耨多罗三藐三菩提。”

      　　说此往昔修行法时，三万二千天人发阿耨多罗三藐三菩提心。

      　　尔时，舍利弗语文殊师利言：“仁与商主天子，久修梵行，多供养佛，种诸善根。”

      　　文殊师利言：“大德，夫梵行者，名八圣道，是有为法；我即无为，是故我不久修梵行。夫梵行者，名有所行；我无所行，是故我不久修梵行。又梵行者，名为二相；我无二相，是故我不久修梵行。又梵行者，名灭烦恼；我无烦恼亦无所灭，是故我不久修梵行。驰骋五欲，说于梵行；我于五欲本无所行，是故我不久修梵行。超过魔道，名为梵行；我常安住诸魔道中，是故我不久修梵行。成就善法，名为梵行；我于善恶都无所得，是故我不久修梵行。声闻、缘觉所住正位，名为梵行；我无所证，是故我不久修梵行。修涅槃道，名为梵行；我于涅槃无所愿求，是故我不久修梵行。

      　　“复次，舍利子，汝所说我多供养佛。汝谓如来可供养耶？所以者何？如来非色亦不可见，云何而得供养如来？如来非受息一切受，如来非想离一切结，如来非行毕竟无作，如来非识出过心意，云何可得供养如来？复次，如来行于性空非眼色界，住无相际非耳声界，离于二相非鼻香界，无可知相非舌味界，无障碍相非身触界，入于平等非意法界，云何可得供养如来？又如来者名为法界，名曰如如入于实际，住于大空，不动本性，断诸戏论，无所攀缘，不住于识，不依三界，亦不住于今世后世，常寂极寂，离身口意，无形无相，无毁无誉，无漏无失，犹如虚空遍一切处，云何可得供养如来？

      　　“复次，舍利弗，如汝所说种诸善根。此善根者，非身见根，非贪瞋根，非颠倒根，非五蕴、六入、七识住根，非八邪、九恼、十不善根。彼善根者，非戒学根，非心学根，非慧学根，非正趣道根，非明解脱根，非四谛、六通根，非九次第定、十无学根，非五根、五力、七菩提分、八圣道根。又善根者，非结使根，非障碍根，非恶作根，非生灭见根，非断常见根，非我见、人见、众生见、寿者见根，非蕴魔、烦恼魔、死魔、天魔根。彼善根者，非妄念根，非无明根，非行、识、名色、六入、触、受、爱、取、有、生、老死忧恼根。彼善根者，非欲界、色界、无色界根，非布施、持戒、忍辱、精进、禅定、智慧根，非慈悲喜舍根，非声闻、缘觉所证之根。菩萨善根者，所谓心无所住一切智根，无自作他作根，忍辱调伏根，庄严身口意根，大慈大悲根，成熟一切众生根，摄受一切法根，成就一切佛法根，不断三宝种根，舍一切所有不求果报根，积集众善不求释梵根，发大精进不乐小乘根，修习禅定不味著根，以无所舍行智慧根，遍入诸行修方便根，具足十力、四无畏根，得陀罗尼无碍辩根，获神通力净佛土根，趣菩提树转法轮根。”

      　　时，文殊师利说此三种决定义已，一切大众咸称善哉，以种种华散于世尊及文殊师利上，作如是言：“若佛刹中无文殊师利，佛不出世。非文殊师利，不能成熟一切众生广大善根。若有得闻文殊师利所说法门，不惊不怪，远离一切魔业障碍，于此大乘得清净光明。”

**大宝积经卷第八十七**

唐三藏法师菩提流志奉诏译
------------------------

　　尔时，世尊于大众中，赞商主天子：“善哉！善哉！如汝所言。天子，汝闻文殊师利所说神变，而能了知于余神变，更无惊怖。何以故？一切世间大惊怖者，所谓于常想中说无常想，于乐想中说于苦想，于我想中说无我想，于净想中说不净想，于有想中说于无想，于诸见中而说空想，寂静想中说于无想，于三界中说无愿想，于我我所说无著想。若于是中不惊不怖，是则名为住正调伏。何以故？若生惊怖，则于是法不能受持，所谓执著于我及以我所。若无执著则无所住，无所住则无所动，无所动则无来去，无来去则无所受，无所受则无所取，无所取则无颠倒，无颠倒则无邪见，无邪见则无正信，无正信则无正见，无正见则无正定，无正定则无乱心，无乱心则无住处，无住处则无建立，无建立则无识相，无识相则无思惟，无思惟则无所得，无所得则无攀缘，无攀缘则无分别，无分别则不见自他，不见自他故则无相续，无相续故则无热恼，无热恼故则无烦恼因，无烦恼因故得见光明，见光明故则得智慧，得智慧故得广大心，得广大心故魔不得便，摧伏魔故则无障碍，无障碍故则为现前得一切佛法。如是，天子，于一切法无生无作，开示演说，是则名为说大神变。”

      　　尔时，舍利弗白文殊师利言：“如我所问，仁者皆以秘密说耶？”

      　　文殊师利言：“舍利弗，一切诸法，文字合集假名安立。文字无尽，随乐而说诸法无性，如应得解。舍利弗，一切法自性离，无积集，无所见，但随乐欲如应演说。而此法者，无所从来，亦无所去，不在方，不离方，无集无散。若以文字说一切佛法、一切众生法，不从身出，不从心出，从因缘生。如彼文字无有积集，心心所法亦无积集；如心心所无有积集，一切烦恼障碍亦无积集；如烦恼障碍无有积集，智慧亦无所积集。是故烦恼、智慧二俱舍离，烦恼、智慧无所住故，是则名为说大神变。”

      　　尔时，商主天子白文殊师利言：“何等是菩萨智？”

      　　文殊师利言：“苦智不厌诸蕴故，集智积集善根故，灭智示有生故，道智离恶道故，因智所作不坏故，缘智断生死故，佛智令入证故，缘生智无所著故，蕴智除蕴魔故，界智法界平等故，处智善观空聚故，施智无非时故，戒智摄诸破戒故，忍智守护众生故，精进智作善业故，禅定智不离定心故，智慧智了知诸法故，方便智成熟众生故，慈智拔诸有故，悲智无疲倦故，喜智爱乐法故，舍智成就佛法故，观察智住念处故，正勤智顺平等故，神足智无作用故，信根力智离一切著故，精进根力智摧破一切烦恼故，念根力智不失念故，定根力智一切法平等故，慧根力智知诸根性故，菩提分智自然觉故，道智拔诸恶趣故，尽智善根无尽故，无生智得无生忍故，念佛智成就佛身故，念法智转法轮故，念僧智入平等众故，念舍智不舍一切众生故，念戒智圆满一切愿故，念天智离一切恶故，众生根智了知无量故，圆满智于戒无缺故，众生药智如实相应故，处非处智不见处故，十力智摄诸声闻、缘觉故，无畏智了知障非障故，过去世无碍智无所著故，未来世无碍智一切法无所趣故，现在世无碍智无所住故，一切众生受无量身智从语言生故，一切众生言音差别智从心生故，一切众生心所动智能觉了故，无过失智了知一切众生过失故，无卒暴智能息一切诸斗诤故，不失念智安住乱心众生故，摄众生智摄诸懈怠故，佛不共智知应化故，大方便智依般若故。天子，是名诸菩萨智。以是智故，当得如来无碍大智。”

      　　尔时，商主天子白文殊师利言：“希有！希有！是菩萨智，于三界中最为殊胜，不可以少庄严而能成就。若能发生是智慧者，为大神变。文殊师利，云何菩萨，能于此法具足庄严？”

      　　文殊师利言：“天子，若闻一切众生本来寂灭，不生惊怖，是名菩萨具足庄严。”

      　　天子言：“文殊师利，云何名菩萨？”

      　　答言：“若行菩提而无所住，是名菩萨。”

      　　又问：“云何名摩诃萨？”

      　　答曰：“已度诸行圆满大智，为摩诃萨。”

      　　又问：“云何说为殊胜众生？”

      　　答曰：“以智慧故不著于法，以方便力摄受一切，是故说为殊胜众生。”

      　　又问：“云何名为清净众生？”

      　　答曰：“不与一切烦恼住故，为除众生烦恼病故，发大精进，是名清净众生。”

      　　又问：“云何名为极清净众生？”

      　　答言：“若为度脱一切众生，净修道品，是名极清净众生。”

      　　又问：“云何菩萨为世导师？”

      　　答曰：“若能安住所行之道，成熟无量无边众生，是名导师。”

      　　又问：“云何菩萨住于调伏？”

      　　答曰：“若于所应调伏众生，能令安住究竟调伏，是名调伏。”

      　　又问：“云何菩萨而得勇猛？”

      　　答曰：“若能成熟一切众生，摧破魔怨令出生死，是名勇猛。”

      　　又问：“云何菩萨难可沮坏？”

      　　答曰：“若能成满往昔誓愿，不求声闻、缘觉道证，是名菩萨难可沮坏。”

      　　又问：“云何菩萨胜出一切？”

      　　答曰：“以智方便护持正法，成熟众生，一切天人靡不瞻仰，是名胜出。”

      　　又问：“云何说法？”

      　　答曰：“依佛所说，摧灭一切众邪异论，是名说法。”

      　　又问：“云何说律？”

      　　答曰：“自住于戒，能断众生烦恼恶业，是名说律。”

      　　又问：“云何具足利益众生？”

      　　答曰：“所集善根回向一切，是名具足利益众生。”

      　　又问：“云何直心？”

      　　答曰：“于贪恚痴谄曲众生，不生恚碍。”

      　　又问：“云何不谄？”

      　　答曰：“所言诚实。”

      　　又问：“云何离诳？”

      　　答曰：“谛思后言。”

      　　又问：“云何离慢？”

      　　答曰：“于一切众生不起贡高。”

      　　又问：“云何大施？”

      　　答曰：“所集难得无上菩提，犹施众生，何况世间所有之物！”

      　　又问：“云何具戒？”

      　　答曰：“乃至失命终不舍于菩提之心。”

      　　又问：“云何为忍？”

      　　答曰：“能忍逼迫，不逼恼他。”

      　　又问：“云何精进？”

      　　答曰：“简择诸法无少可得。”

      　　又问：“云何禅定？”

      　　答曰：“不见欲界。”

      　　又问：“云何智慧？”

      　　答曰：“无所分别。”

      　　又问：“云何住慈？”

      　　答曰：“观众生界空无所有。”

      　　“云何住悲？”

      　　答曰：“知诸法空而不舍精进。”

      　　“云何住喜？”

      　　答曰：“住大寂乐，求法无厌。”

      　　“云何住舍？”

      　　答曰：“不染世法能救世间。”

      　　“云何身清净？”

      　　答曰：“随意生身，于一切众生平等示现。”

      　　“云何语清净？”

      　　答曰：“凡所说法终不空过，悉能满足一切众生。”

      　　“云何意清净？”

      　　答曰：“一切众生所有心念，于一心中悉能了知。”

      　　“云何天眼？”

      　　答曰：“能见一切色相光明，而无所著。”

      　　“云何天耳？”

      　　答曰：“闻一切声离诸声相。”

      　　“云何他心？”

      　　答曰：“了知诸心生灭流注。”

      　　“云何宿命？”

      　　答曰：“不动实际了知前际。”

      　　“云何神通？”

      　　答曰：“不动魔业摧破诸魔。”

      　　“云何调伏？”

      　　答曰：“能调一切难调伏者。”

      　　“云何为护？”

      　　答曰：“不为诸根之所扰乱。”

      　　“云何调顺？”

      　　答曰：“一切诸法所不能动。”

      　　“云何寂静？”

      　　答曰：“处烦恼火而不为烧，度烦恼者而演说法。”

      　　“云何净信？”

      　　答曰：“若说佛身是色相法，终不信受不为所坏。”

      　　“云何菩萨善巧方便？”

      　　答曰：“若见众生烦恼过失，等于菩提，是名菩萨善巧方便。”

      　　说此法时，万二千众生发阿耨多罗三藐三菩提心，五百菩萨得无生法忍。

      　　尔时，世尊赞言：“善哉！善哉！文殊师利，善能演说诸菩萨行，则为已摄一切菩萨无量功德。”

　　尔时，商主天子白文殊师利言：“仁于往昔，恭敬供养几佛世尊得是辩才？”

      　　文殊师利言：“譬如幻人心数已灭。”

      　　天曰：“众生心相尚不可得，何况幻人而有心灭？”

      　　答曰：“诸佛如来性相如是，我依是法供养如来。”

      　　天曰：“仁者，行檀波罗蜜为久近耶？”

      　　答曰：“如佛所化人，若有问言久近行檀波罗蜜，当云何答？”

      　　天曰：“无可答也。”

      　　文殊师利言：“我亦如是，云何乃问久近行耶？”

      　　天曰：“汝住悭耶？”

      　　答言：“如是。”

      　　又问：“汝意云何？”

      　　答曰：“我不舍佛法及一切众生，是故为悭。”

      　　天曰：“如文殊师利所说义者，亦破戒耶？”

      　　答言：“如是。”

      　　天曰：“汝意云何？”

      　　答曰：“夫破戒者，则堕恶趣。我为度脱苦众生故，入恶趣中，故名破戒。”

      　　又问：“汝起害心耶？”

      　　答言：“如是。”

      　　天曰：“汝意云何？”

      　　答曰：“夫害心者，名为不爱。我于烦恼及以二乘，都无所爱，故名害心。”

      　　又问：“汝懈怠耶？”

      　　答言：“如是。”

      　　又问：“汝意云何？”

      　　答曰：“我不起身口意业，无所进求，不取不舍故名懈怠。”

      　　又问：“汝散乱耶？”

      　　答言：“如是。”

      　　天曰：“汝意云何？”

      　　答曰：“夫散乱者，非谓不住解脱心耶？”

      　　天曰：“如是。”

      　　答曰：“我为成熟一切众生，不住解脱，故名乱心。”

      　　又问：“汝无智耶？”

      　　答曰：“如是。”

      　　又问：“汝意云何？”

      　　答曰：“夫无智者，同诸愚惑，不怖生死，岂不尔耶？”

      　　天曰：“如是。”

      　　答曰：“我于生死不惊不怖，为欲成熟愚惑众生，同其事业，故名无智。”

      　　天曰：“汝为世间堪供养者？”

      　　答曰：“我于一切生杀害心。”

      　　又问：“汝意云何？”

      　　答曰：“我杀害彼贪欲瞋痴故，为世间堪供养者。”

      　　天曰：“如汝所说，令诸世间悉当惊怖。”

      　　答言：“天子，若实际惊怖，则世间惊怖。何以故？一切世间即实际故。”

      　　又问：“若复有人谤毁此说，当何所至？”

      　　答曰：“当至涅槃。”

      　　又问：“以何意耶？”

      　　答曰：“圣解脱中无有文字，是故毁于言说，得至涅槃。以是义故，一切诸法本来解脱，不复解脱。”

      　　又问：“是义云何？”

      　　答曰：“已解脱者，宁更解脱？”

      　　又问：“谤正法者，岂不入地狱耶？”

      　　答曰：“若已解脱则离诸垢，云何趣地狱耶？”

      　　天曰：“文殊师利，如汝所说无赞助者？”

      　　答曰：“空无相愿中，何所赞助？”

      　　又问：“修空行者，当何所住？”

      　　答曰：“当住于慈。所以者何？众生如幻自性空故。”

      　　天曰：“文殊师利，云何了知诸众生界？”

      　　答曰：“见一切众生，从因缘起，不断不常，是故遍知众生界也。”

      　　又问：“众生界者，为何义耶？”

      　　答曰：“众生界者即是法界。”

      　　又问：“云何法界？”

      　　答曰：“自性空界名为法界。”

      　　又问：“何谓空界？”

      　　答曰：“超过一切境界是虚空界。”

      　　又问：“何等是超过界？”

      　　答曰：“是佛境界。”

      　　又问：“何谓佛境界？”

      　　答曰：“眼界是佛境界，然佛境界非眼、眼色、眼识境界故；耳界是佛境界，然佛境界非耳、耳声、耳识境界故；乃至意界是佛境界，然佛境界非意、意法、意识境界故。色界是佛境界，然佛境界非色境界故；受、想、行、识界是佛境界，然佛境界非受、想、行、识境界故。无明界是佛境界，然佛境界非无明界故；乃至老病死界是佛境界，然佛境界非老病死境界故。欲界是佛境界，无贪相故；色界是佛境界，非对除贪故；无色界是佛境界，非无明见故。无为界是佛境界，无二相故；有为界是佛境界，非三相故。天子，是名佛境界。如是境界入一切界，若边无边皆悉摄受。菩萨善入是境界故，常行世间一切境界，超过魔界，佛界、魔界如实了知，寂静平等，是则名为最大神变。

      　　“复次，菩萨不住平等，以平等法成熟众生。云何平等及非平等？一切诸法自性空寂，如是了知名住平等；不能入于诸法性空，名非平等。菩萨成熟如是众生，而亦不住空平等故。一切诸法，无愿平等，无作平等，无生平等，无灭平等，离染平等，寂静平等，无性平等，灭平等，涅槃平等。彼不了知是平等法，菩萨成熟如是众生，而亦不住于平等故。是故菩萨不住平等，不离平等，是菩萨行。”

      　　尔时，商主天子白文殊师利言：“愿为我说诸菩萨行。”

      　　文殊师利言：“天子，菩萨行者，不可思议。”

      　　天子言：“云何菩萨行不可思议？”

      　　文殊师利言：“贪行是菩萨行，贪不可思议故；瞋行是菩萨行，瞋不可思议故；痴行是菩萨行，痴不可思议故；悭吝是菩萨行，无施想故；不毁戒是菩萨行，不取戒相故；不恚害是菩萨行，无忍想故；不懈怠是菩萨行，离精进念故；不散乱是菩萨行，不住定故；离愚痴是菩萨行，不作智想故；无烦恼是菩萨行，无所断故；无贪爱是菩萨行，离身相故；悲愍心是菩萨行，舍女人慈故；无染污是菩萨行，呵责五欲故；离非法是菩萨行，积集善根故；无吝惜是菩萨行，舍身命故；灭诸恶是菩萨行，无热恼故；无所著是菩萨行，离爱非爱故；无所坏是菩萨行，正观烦恼故；不怖畏是菩萨行，入无边生死故；大精进是菩萨行，荷负一切众生故；不退转是菩萨行，成满昔愿故；众宝行是菩萨行，摄三宝故；一切行是菩萨行，勤修助道法故；无障碍是菩萨行，离二边故；无过失是菩萨行，智者所赞故；安住心是菩萨行，念一切众生故；无分别是菩萨行，等观一切故；善丈夫是菩萨行，荷担无倦故；勇猛是菩萨行，摧破一切烦恼故；坚固是菩萨行，所作不中废故；胜出是菩萨行，精进不退故；随顺是菩萨行，于诸同侣无违逆故；欢喜是菩萨行，于行恶者令欢喜故；信乐是菩萨行，见佛闻法事师欣悦故；金刚甲胄是菩萨行，不毁律仪故；庄严佛土是菩萨行，净其心故；超过一切是菩萨行，入最上乘故；知恩报恩是菩萨行，不断佛种故；智慧方便是菩萨行，摄受无断故。”

      　　说此菩萨行时，五百菩萨得无生法忍。

      　　尔时，商主天子白文殊师利言：“快哉！善说此菩萨行。若诸菩萨能如是行，则为已受如来记别。”

      　　佛告天子：“如是，如是，汝如所言。我昔得此行时，燃灯世尊与我授记，我时获得无生法忍，是名如来最大神变。若久成就清净业者，乃能修习此菩萨行。”

      　　尔时，商主天子白佛言：“世尊，云何名无生？云何当得此无生忍？”

      　　佛言：“无生者，非先有生后说无生，本自不生故名无生；非先有起后说无起，本来不起故名无起；非先有相后说无相，本来无相故名无相；非先有作后说无作，本自无作故名无作；非先有众生后说于空，众生性空故说为空。如是了知，无生无灭，本无所染，是名无生。

      　　“云何为忍？如是忍可，一切众生、一切刹土本来不生，是名为忍。如是忍可，一切声闻、辟支佛本来不生，是名为忍。如是忍可，一切菩萨、一切诸佛本来不生，是名为忍。如是忍可，一切诸法本来不生，是名为忍。天子，以诸法不生故，刹那刹那空；以刹那空故，名为无相；刹那无相故，色刹那空；色刹那空故，受、想、行、识刹那空；识刹那空故，界刹那空；界刹那空故，处刹那空。若刹那空则无所有，无所有故则无所染，无所染故则自性离，自性离故，是名一切法本来寂静。能如是忍入于平等，是则名为得无生忍，受菩提记。得此忍者为无所得。云何名为有所得者？见我、我所二相可得，名有所得；见众生、寿者、养育、我、人二相可得，名有所得。何谓无所得？见我自性及我所性，了知无二，名无所得，是则名为成就于忍。天子，菩萨于无数劫修行此忍，是名如来最大神变。”

      　　说此忍时，三千大千世界六种震动，大光遍照一切世界，百千音乐不鼓自鸣，于虚空中雨众妙华，四万二千众生皆发阿耨多罗三藐三菩提心，九万菩萨得随顺法忍。以佛神力，令此娑婆世界，如燃灯佛入莲华城时，等无有异。

      　　尔时，世尊即便微笑，无量百千种种色光从佛口出，遍照无量无边世界乃至梵世，日月光明悉不复现，绕佛三匝还从顶入。

      　　尔时，慧命阿难，即从座起，偏袒右肩，右膝著地，合掌恭敬，即于佛前，而说偈言：

　　“我问光庄严，　光明无与等，

      　　　破诸烦恼闇，　微笑何因缘？

      　　　摧破众魔怨，　降伏诸外道，

      　　　我问十力者，　何缘现微笑？

      　　　如来殊妙色，　具三十二相，

      　　　十方所尊敬，　微笑何因缘？

      　　　智海智慧树，　开导诸群生，

      　　　功德无有边，　何缘现微笑？

      　　　名称遍三世，　离垢具三明，

      　　　已度三解脱，　何缘现微笑？

      　　　破生死医王，　足下辋轮具，

      　　　金刚身不坏，　微笑何因缘？

      　　　谁能具此忍？ 谁修此净行？

      　　　志求佛功德，　由是尊微笑？

      　　　导师所示现，　是必有因缘，

      　　　善哉演梵音，　令众咸欢喜。”

　　佛告阿难：“我说此法门时，七万二千众生发阿耨多罗三藐三菩提心，三万二千菩萨获无生忍。阿难，汝见是商主天子不？”

      　　阿难白言：“唯然，已见。”

      　　佛言：“阿难，此商主天子，已曾供养无数诸佛，劝发无量众生于阿耨多罗三藐三菩提。阿难，此商主天子，过三百阿僧祇劫，当得阿耨多罗三藐三菩提，号功德王光明如来、应、正等觉、明行足、善逝、世间解、无上士、调御丈夫、天人师、佛世尊，国名清净，劫名无垢。其土皆以七宝所成，地平如掌，有八阶道，宝网弥覆，种种庄严。彼佛刹土，无有声闻、辟支佛名，及余外道勒迦波利罗婆若迦等，无诸魔事坏正法者，亦无八难及诸非法苦恼之声，随心所念饮食自然。彼土众生衣服珍玩，犹如他化自在诸天，身皆金色三十二相，住阿耨多罗三藐三菩提，是故名为清净世界。彼功德王光明如来，寿四十小劫。彼佛法中有六十二俱胝菩萨，以愿力故随佛涅槃。阿难，若有菩萨，发阿耨多罗三藐三菩提心，得如是忍，一切当生清净世界，为功德王光明如来授阿耨多罗三藐三菩提记。”

      　　尔时，会中有天子名曰观察，以天曼陀罗华散如来上，作如是言：“若功德王光明如来成无上道时，我当生彼清净世界，为转轮王，承事供养彼佛世尊、诸菩萨众，次补佛处，得阿耨多罗三藐三菩提。”

      　　佛告阿难：“此观察天子，当于彼功德王光明如来法中，作转轮王，名曰善见。以无量供具恭敬供养彼佛如来，具足圆满助菩提法，当于彼土成阿耨多罗三藐三菩提，号普光明如来应正等觉。阿难，彼善见王，立其长子绍王位已，于彼佛所出家修道。彼佛世尊临涅槃时，便与授记：‘此善见菩萨，于我灭后，次当得成阿耨多罗三藐三菩提。’佛授记已便入涅槃。”

      　　尔时，舍利子告商主天子言：“如来已授汝菩提记。”

      　　天子言：“大德，如佛所化人而与授记，我亦如是。如真如性不增不减，如来授记，亦无增减。”

      　　尔时，世尊告阿难言：“如是法门，汝当受持广为人说，利益安乐无量众生，摄受未来诸菩萨故。”

      　　阿难白佛言：“世尊，我已顶受，当何名之？云何奉持？”

      　　佛告阿难：“此经名为《说大神变》，亦名《文殊师利所说密语》，亦名《商主天子所问》，如是受持。阿难，若善男子、善女人能于此经信受读诵，为他广说，则为已摄一切功德。”

      　　佛说此经已，慧命阿难并余比丘，商主天子及无量无边阿僧祇那由他诸天子等，文殊师利及无量阿僧祇十方世界诸来集会菩萨摩诃萨众，及一切世间天、人、阿修罗等，闻佛所说，欢喜奉行。

**大宝积经卷第八十八**

元魏优禅尼国王子月婆首那译
--------------------------

　　如是我闻：一时，婆伽婆在舍婆提城祇树给孤独园，与大比丘僧五千人俱，菩萨摩诃萨八千人俱。其名曰：文殊师利菩萨、观世音菩萨、大势至菩萨、德藏菩萨、弥勒菩萨，如是等菩萨摩诃萨而为上首。尔时，世尊与百千大众，恭敬围绕而为说法。

      　　尔时，摩诃迦葉在大众中，从坐而起，偏袒右肩，右膝著地，合掌恭敬，白佛言：“世尊，我欲少问如来应正遍知。若佛听许，乃敢咨问。”

      　　佛告迦葉：“恣汝所问，如来悉能为汝分别，断汝疑心，令得欢喜。”

      　　尔时，摩诃迦葉白佛言：“世尊，若有善男子、善女人，欲求涅槃于正法中出家，当云何学？云何行？云何修观？”

      　　尔时，世尊告摩诃迦葉：“善哉！善哉！迦葉，汝今善能问于如来如是之义。如汝所问，为利一切诸天世人令得安乐。汝今谛听，善思念之，吾当为汝分别解说。”

      　　尔时，摩诃迦葉白佛言：“世尊，如是愿乐欲闻。”

      　　佛告迦葉：“善男子、善女人，欲求涅槃于正法中出家，应学净戒，具律仪戒，具正法教，于清净戒微细不犯，应如是学。随顺正法离谄曲心，远离贪欲具足惭愧，常畏生死乐求远离，厌离生死常念涅槃，若在树下，若山岩间，若在静室，若在窟中，初修正意，念于如来、应、正遍知、明行足、善逝、世间解、无上士、调御丈夫、天人师、佛婆伽婆，生具足种姓，具足善根，具足无量净戒、无量三昧、无量智慧、无量解脱、无量解脱知见，具足一切无边佛法不可思议，具足无等无边功德实语真语，所言无二不诳众生，为大医王能拔毒箭，为不请友具大慈悲，为大导师说甚深法令入甚深，说寂灭法令得寂灭，空无众生，无相断相，无愿离愿，无有戏论离诸戏论，甚深难见难觉，其性远离，离于有无，无行断行，无说离说，无相平等，离垢清净，无取无舍，能灭诸苦，能断渴爱令至涅槃。

      　　“迦葉，比丘如是一日若过一日，在于静室心念如来，作是思念：‘我得人身，得出家道，得比丘法，亲近如来，不应懈怠。所以者何？于此修戒当得道果。以是因缘于未来世，若佛出世当得见佛，佛出世难如优昙华。’迦葉，比丘修行，应学慧命须菩提之所修行。迦葉，如来应正遍知，难得见闻；于正法中而得出家，具比丘戒，甚为希有！善男子、善女人，于正法中出家者，为二事故。何等为二？一者、为现得道果故，二者、为见未来佛故。

      　　“迦葉，有诸痴人，受著袈裟违背如来，自谓我得道果圣人。是人若在静室，若在窟中，贪心思念：‘一切施主施我衣钵。’作如是念：‘如来不知我，不觉我，不见我。’迦葉，比丘若在静室，若在窟中，若行若坐若卧，若念贪欲，若念瞋恚，及余种种诸恶觉观。随所住处，其中诸神知彼比丘，心生愁忧，作如是念：‘此诸比丘非法非宜！于正法中得出家已，思惟如是不善之法。’迦葉，彼诸神等知彼比丘，各作方便令不安隐。迦葉，彼诸天神以少善根得少智慧，尚知他心，况复如来百千万亿阿僧祇劫，具行智慧！

      　　“迦葉，如来无所不知，无所不见，无所不觉，无所不证。迦葉，如来具足无碍智慧，于三世法皆悉了知。是故，迦葉，善男子、善女人，于正法中得出家者，应作是念：‘诸佛如来悉知我心，十方世界现在诸佛亦知我心，莫于佛法作沙门贼。’迦葉，云何名沙门贼？沙门贼有四种。何等为四？迦葉，若有比丘整理法服，似像比丘而破禁戒作不善法，是名第一沙门之贼；二者、于日暮后，其心思惟不善之法，是名第二沙门之贼；三者、未得圣果，自知凡夫，为利养故，自称我得阿罗汉果，是名第三沙门之贼；四者、自赞毁他，是名第四沙门之贼。迦葉，是名四种沙门之贼。

      　　“迦葉，譬如有人具大势力，于阎浮提一切众生，所有珍宝、金、银、琉璃、真珠、珊瑚、琥珀等宝，刀杖加害皆悉夺取。迦葉，于汝意云何？此人得罪宁为多不？”

      　　迦葉白佛言：“甚多！世尊。”

      　　佛告迦葉：“若有凡夫未得圣果，自知凡夫，为利养故，自称我得须陀洹果，若受一食，罪多于彼。”

      　　尔时，摩诃迦葉白佛言：“希有世尊！如来说此律仪之法。谁闻此法，未得圣果自说得道，受一盏水？”

      　　佛告迦葉：“如是，如是，如汝所说。若欲离生死者，应如是行，如救头燃。迦葉，若复有人身具大力，于四天下众生资身之具，加以刀杖悉皆夺取。迦葉，于意云何？彼人以此劫夺因缘，得罪多不？”

      　　迦葉白佛：“甚多！世尊。甚多！善逝。”

      　　佛告迦葉：“若凡夫人未得圣果，为利养故，自称我得斯陀含果，受一食施，罪多于彼。迦葉，若复有人于千世界所有众生一切资具，金、银、琉璃、真珠、珂贝、琥珀、珊瑚种种诸宝，无价宝衣、骑乘宫殿、饮食之具，刀杖加害悉皆劫夺。迦葉，于意云何？彼人以是劫害因缘，得罪多不？”

      　　迦葉白佛：“甚多！世尊。甚多！善逝。”

      　　佛告迦葉：“若有众生未得圣果，自知凡夫，为利养故，自称我得阿那含果，受人信施乃至一食，罪多于彼。迦葉，若复有人身具大力，于中千世界一切众生，若天、龙、夜叉、乾闼婆、阿修罗、迦楼罗、紧那罗、摩睺罗伽、人非人等一切乐具，刀杖加害悉皆劫夺。迦葉，于意云何？彼人以是加害因缘，得罪多不？”

      　　迦葉白佛：“甚多！世尊。甚多！善逝。”

      　　佛告迦葉：“若有众生未得圣果，自知凡夫，为利养故，自称我得阿罗汉果，受人信施乃至一食，罪多于彼。迦葉，宁夺三千大千世界众生一切乐具，不应自称我得圣果，受人信施乃至一食。迦葉，我观沙门法中，更无有罪重于妄称得圣果者。

      　　“迦葉，声闻之人有四恶欲。何等为四？一者、求见未来世佛，二者、求作转轮圣王，三者、愿生刹利大姓，四者、愿生婆罗门大姓，是名四种恶欲。若有所求乃至涅槃，亦名恶欲，是名如来秘密之说。

      　　“迦葉，声闻之人有四种性，于一切时一切事，所不应作。何等为四？一者、著我，二者、著人，三者、犯戒，四者、求未来佛法。此四种性，声闻之人，于一切时一切事，所不应作。

      　　“迦葉，若有沙门、婆罗门持净戒者，我为彼说阿耨多罗三藐三菩提，终不为彼恶欲人说。为持戒人心不谄曲，求涅槃者令其安隐，是故为说。迦葉，我今更说，令诸行者闻已欢喜。迦葉，若复有人以一切乐具，供养四天下一切众生，若一劫若减一劫。迦葉，若复有人，以一器水施于持戒正命之人。彼善男子、善女人，所得功德胜前布施，无量无边。迦葉，是恶欲人，若受人施伤害于人，过于一切恶友怨敌。

      　　“迦葉，出家之人微细烦恼，复有四种具彼烦恼，如负重担入于地狱。何等为四？一者、见他得利心生嫉妒，二者、闻经禁戒而反毁犯，三者、违反佛语覆藏不悔，四者、自知犯戒受他信施。迦葉，是名四种微细烦恼，出家之人具此烦恼，如负重担入于地狱。迦葉，有四种相似沙门。何等为四？一者、恶戒，二者、我见，三者、诽谤正法，四者、断见。是名四种相似沙门。迦葉，出家之人有四放逸入于地狱。何等为四？一者、多闻放逸自恃，多闻而生放逸；二者、利养放逸，得利养故而生放逸；三者、亲友放逸，依恃亲友而生放逸；四者、头陀放逸，自恃头陀自高毁人，是则名曰四种放逸。迦葉，出家之人具四放逸堕于地狱。”

      　　尔时，摩诃迦葉白佛言：“世尊，当来末世后五百岁，有相似沙门，身被袈裟，毁灭如来无量阿僧祇劫所修集阿耨多罗三藐三菩提。”

      　　尔时，世尊告摩诃迦葉：“汝莫以此问于如来。何以故？迦葉，彼愚痴人实有过恶，如来不说；以恶欲故，其心妄执邪行谄曲，一切魔事皆悉信受。彼愚痴人实有过恶，如来不说。”

      　　尔时，摩诃迦葉白佛言：“世尊，唯愿如来，久住世间为我说法。”

      　　佛告迦葉：“如来不久当般涅槃。”迦葉白佛言：“世尊，唯愿世尊，住世一劫若减一劫，守护正法。”

      　　尔时，世尊告摩诃迦葉：“彼诸痴人，假使千佛出兴于世，种种神通说法教化；彼愚痴人，于彼恶欲不可令息。迦葉，当来末世后五百岁，有诸众生，具足善根，其心清净，能报佛恩守护我法。”

      　　尔时，摩诃迦葉白佛言：“世尊，我宁顶戴四大天下一切众生，山河石壁城邑聚落，满于一劫若减一劫，不能闻彼愚痴众生不信之音。世尊，我宁坐于一胡麻上，满于一劫若减一劫，不能闻彼不信痴人破戒之音。世尊，我宁在于大劫火中，若行、若立、若坐、若卧，百千亿岁不能闻彼不信痴人破戒之音。世尊，我宁受于一切众生瞋恚、骂辱、挝打、加害，不能闻彼不信痴人偷法大贼毁禁之声。世尊，我修少行智慧微浅，如是重担我不能堪。

      　　“世尊，唯有菩萨，堪能荷负如斯重担。世尊，我于此中欲说譬喻。世尊，譬如有人，年耆极老，年百二十，身瘿长病，卧在床席不能起止。时有一人巨富饶财，赍持珍宝至病人所，而语之言：‘我有缘事当至他方，以宝相寄，为我守护。或十年还，若二十年，待我还时，汝当归我。’彼老病人卧在床席，无有子息唯独一身。彼人去已未久之间，时彼病人困至命终，所寄财物悉皆散失。彼人行还，求索无所。世尊，声闻之人亦复如是，智慧微浅修行甚少，又无伴侣，不能久住在于世间，若付正法不久散灭。”

      　　尔时，世尊赞迦葉言：“善哉！善哉！迦葉，我已了知而故付汝。令彼痴人得闻此已，生于悔心。”

      　　尔时，摩诃迦葉白佛言：“世尊，我今更欲说第二喻。世尊，譬如有人身力盛壮，无诸患苦离一切病，寿命无量百千万岁，生大种姓具足财宝，善持净戒，有大慈悲，内怀欢喜，能舍一切众生烦恼，其心勇猛利益多人令得安乐，利益天人。时有一人，赍持宝物来至其所，而语之言：‘我有缘事当至他方，以宝相寄，当好守护。若十年还，若二十年，待我来时，当见相还。’其人得宝藏积守护，彼人行还即便归之。世尊，菩萨摩诃萨亦复如是，若以法宝付诸菩萨，无量千亿那由他劫，终无失坏，利益无量无边众生，不断佛种，不断法轮，僧宝具足。世尊，如是之事我不能持，唯有菩萨乃能堪受。

      　　“世尊，此弥勒菩萨摩诃萨，俱在此会，如来付之。于当来世后五百岁法欲灭时，如来无量阿僧祇劫所集阿耨多罗三藐三菩提法，悉能守护流演广说。何以故？世尊，此弥勒菩萨摩诃萨，于当来世，当证如来阿耨多罗三藐三菩提。世尊，譬如国王第一太子灌顶受位，当为王事如法治世，王诸群臣悉皆朝宗。世尊，弥勒菩萨摩诃萨，亦复如是，治法王位守护正法。”

      　　尔时，世尊赞摩诃迦葉：“善哉！善哉！如汝所说。”

      　　尔时，世尊即伸右手，犹如金色微妙光明，无量阿僧祇劫善根所集，其指掌色犹如莲华，以摩弥勒菩萨摩诃萨顶，作如是言：“弥勒，我付嘱汝。当来末世后五百岁正法灭时，汝当守护佛法僧宝，莫令断绝。”尔时，如来伸金色手，摩弥勒菩萨顶时，于此三千大千世界六种震动，光明遍满三千大千世界。

      　　尔时，地天及虚空天，上至阿迦腻吒天，悉皆合掌，白弥勒菩萨摩诃萨言：“如来以法付嘱圣者！唯愿圣者，为利一切诸天人故，受此正法。”

      　　尔时，弥勒菩萨从坐而起，偏袒右肩，右膝著地，合掌恭敬，白佛言：“世尊，我为利益一一众生，尚受无量亿劫之苦，况复如来付我正法，而当不受？世尊，我今受持，于当来世，演说如来无量阿僧祇劫所集阿耨多罗三藐三菩提。”弥勒菩萨说此语时，三千大千世界六种震动。

      　　尔时，弥勒菩萨摩诃萨，复白佛言：“世尊，不应于余众生而起诤论及增上慢。何以故？世尊，正事业者，谓护正法。世尊，若声闻、辟支佛，不能荷负菩萨重担。”

      　　尔时，世尊赞弥勒菩萨摩诃萨言：“善哉！善哉！弥勒，如汝今日至于我前作师子吼，受持守护如来正法。如是恒河沙等，过去诸佛前诸大菩萨，亦复如是，作师子吼守护正法。”

      　　尔时，弥勒菩萨摩诃萨白佛言：“世尊，唯愿世尊，说当来世愚痴人辈，自称菩萨，自称沙门，为名利故，恼乱施主知识亲属。唯愿世尊说其过恶。何以故？若世尊说其过恶，我得闻已，自摄心行。彼愚痴人闻如来说，或得信解，如来知我，如来觉我。”

      　　尔时，世尊告弥勒言：“善哉！谛听！善思念之，当为汝说彼痴人过。弥勒，当来末世后五百岁，有诸众生，自称说言我是菩萨，彼诸恶欲我今说之。弥勒，具四法者自称菩萨。何等为四？一者、求利养，二者、求名闻，三者、谄曲，四者、邪命。弥勒，具此四法，是故自称我是菩萨。”

      　　佛告弥勒：“当来末世后五百岁，自称菩萨而行狗法。弥勒，譬如有狗，前至他家见后狗来，心生瞋嫉啀喍吠之，内心起想谓是我家。”

      　　佛告弥勒：“当来末世后五百岁，亦复如是，自称菩萨行于狗法，至他施主家中生己家想，既起此想便生贪著，前至他家见后比丘，瞋目视之心生嫉恚，而起斗诤互相诽谤言：‘某甲比丘有如是过，某甲比丘有如是过。汝莫亲近某甲比丘，汝若亲近某甲比丘。’则为众人之所轻贱，增长罪垢。如是之人心生嫉妒，行饿鬼因、贫贱之因，为自活故，妄称己身以为菩萨；为衣食故，赞叹如来智慧功德，令余众生生于信仰；内自犯戒，恶欲恶行。”

      　　佛告弥勒：“汝观来世，有如是等大怖畏事。师子之兽，应师子吼作师子业，非野干鸣，作野干业，赞叹能舍一切财物，而自悭吝不能离贪；赞叹慈愍，自行瞋恚；赞叹忍辱，自行不忍；赞叹四摄自不能行，布施、爱语、利益、同事，但有言语，而不能学乐精进菩萨之行。

      　　“弥勒，往昔过去无量无边不可称计不可思议阿僧祇劫，尔时有佛，号曰智上如来、应供、正遍知、明行足、善逝、世间解、无上士、调御丈夫、天人师、佛婆伽婆。弥勒，彼佛出于五浊恶世时，佛法中有一菩萨比丘，名乐精进，具足念慧，少欲知足，顺如来教游诸村邑，为人说法，国王、大臣、一切人民之所知识尊重恭敬。时，彼比丘欲入城邑先自观察，若得尊重爱语赞叹，然后入城。复游邪见不信之处，于彼不得善语供养，唯得瞋恚、骂詈、挝打，而彼比丘被忍辱铠，安住大悲不舍众生，亦不瞋恚不生悔心。弥勒，乐精进菩萨所化众生，悉为比丘而作施主，奉施衣食、卧具、汤药。”

      　　佛告弥勒：“于意云何？时彼比丘不至余家，有嫉妒不？”

      　　弥勒白佛：“不也，世尊。”

      　　佛告弥勒：“汝观乐精进菩萨利益之心，少欲知足，大悲观察，城邑聚落不得食处则止不入；化邪见人，为余比丘而作檀越，更不重入；化诸邪见不信之处，令其正信，瞋恚打骂心不瞋恨。如是，弥勒，过去之世，诸大菩萨入于村邑，为化众生不为自活。弥勒，莫作异观，尔时乐精进菩萨，岂异人乎？我身是也！弥勒，是故菩萨，若入村邑欲化众生，当学乐精进菩萨摩诃萨，复应学余大菩萨行，莫学狗法。”

      　　佛告弥勒：“当来末世后五百岁，有诸比丘自言菩萨，为衣食故入于聚落，不为教化众生入于聚落，唯为财物，递相诽谤。自得便喜，见他得利愁忧瞋恚；自求不得便生愁忧，见他不得便生欢喜。弥勒，汝观彼人如是颠倒。为菩萨法，所有乐具，应悉舍与一切众生。何以故？以大悲心故，发广大愿令诸众生悉得乐故。弥勒，譬如长者居士，唯有一子颜貌端正，敬顺父命，爱之甚重，以少因缘系在牢狱，父时闻之亲自入狱。弥勒，于汝意云何？如是长者，入于牢狱为何事故？”

      　　弥勒菩萨白佛言：“世尊，为见子故，入于狱中求出解脱。”

      　　佛告弥勒：“言牢狱者，即是生死；长者居士，喻诸菩萨；言一子者，如诸菩萨摩诃萨，于诸众生如一子想。弥勒，如彼长者居士入于牢狱，为见其子愍而救之；菩萨摩诃萨亦复如是，入于聚落，不为饮食、衣服、卧具，为化众生令得解脱。”

      　　佛告弥勒：“当来末世后五百岁，有诸比丘不修身、不修心、不修戒、不修慧。彼诸比丘入于聚落，持诸香华与人作信，以求衣服、卧具、饮食。”

      　　佛告弥勒：“比丘之法，不应如是作不贱业入于村邑。若入村邑，应为求法求善知识，莫怀谄曲，莫起憍慢，应作法语，莫说世事，莫说田宅苦乐得失、王事、贼事、城邑聚落军众之事，莫说男女婚会之事，唯应说法赞佛功德，叹说正法，叹说圣僧，说于布施、持戒、忍辱、精进、禅定、智慧之法。”

      　　佛告弥勒：“若满三千大千世界珍宝乐具，若善男子、善女人，以此珍宝乐具，施诸众生。若有善男子、善女人，为他人说一四句偈，令其得闻。彼善男子、善女人所得功德胜前功德，无量无边阿僧祇数。”

      　　佛告弥勒：“观此比丘，入于村邑有大利益。弥勒，若入城邑，勿得远离赞叹三宝论说世事。何以故？弥勒，若金、银、琉璃、真珠、玛瑙、珊瑚诸宝及诸乐具，不能令人离于生老病死、忧悲苦恼。弥勒，唯有正法能大利益，离于生老病死、忧悲苦恼，是名如来微密之法。”

      　　尔时，世尊而说颂曰：

　　“三千大千界，　珍宝满其中，

      　　　以此用布施，　所得功德少；

      　　　若说一偈法，　功德为甚多！

      　　　三界诸乐具，　尽持施一人；

      　　　不如一偈施，　功德为最胜！

      　　　此功德胜彼，　能离诸苦恼！”

　　佛告弥勒：“若有菩萨摩诃萨，以满无边世界珍宝，施诸佛如来。若有菩萨，以大悲心为一众生说四句偈，功德胜彼。”尔时，世尊而说颂曰：

　　“若恒沙世界，　珍宝满其中，

      　　　以施诸如来，　不如一法施！

      　　　施宝福虽多，　不及一法施；

      　　　一偈福尚胜，　况多难思议！”

　　尔时，世尊告弥勒菩萨言：“弥勒，如来有光，名曰一切功德庄严，在右掌中。我以此光，能令三千大千世界众生所须一切乐具，悉皆充足，须食与食，须饮与饮，须衣与衣，须乘与乘，须宝与宝，如是等事我悉能与。弥勒，一切众生虽得此乐，于生死中不能解脱。弥勒，是故如来，不施众生世间乐具，但与出世无上法宝，众生闻已毕竟离苦。是故，弥勒，汝等悉应学于如来无上法施，莫重世间资生施也。

      　　“弥勒，当来末世后五百岁正法灭时，有诸比丘自称菩萨，身作不善，口作不善，意作不善，身犯禁戒，口犯禁戒，意犯禁戒，造不善业，无沙门果。弥勒，我为发菩提心善男子、善女人，说菩萨善根，不堕地狱、畜生、饿鬼及余难处。善男子、善女人，应勤精进，具足惭愧，常畏生死，诸有生处常怀怖畏：‘我当云何令诸三界六道众生，速得解脱？’何以故？弥勒，菩萨摩诃萨，发愿许度三界六道一切众生令得解脱，不安隐者令得安隐，未涅槃者令得涅槃。弥勒，我观一切世界，若天、若人、若魔、若梵、若沙门、婆罗门中，不见一人有能荷负如是重担如菩萨者。

      　　“弥勒，譬如有人顶戴三千大千世界山河石壁，有人告言：‘善男子，汝今以此三千大千世界顶戴一劫若减一劫，若百千劫，顶戴不息。’弥勒，于汝意云何？如是之人为大力不？”

      　　弥勒白佛言：“世尊，甚大！世尊。甚大！善逝。”

      　　佛告弥勒：“菩萨摩诃萨精进之力，复胜于彼。菩萨发愿许度一切众生，皆令得住涅槃之乐。弥勒，譬如有人于三千大千世界，一切众生所有作业，彼人一时悉能成就。弥勒，于汝意云何？此人所作事业，宁为大不？”

      　　弥勒白佛：“甚大！世尊。”

      　　佛告弥勒：“菩萨所作事业，复过于此。菩萨发言：‘三界众生受苦恼者，我令解脱。’弥勒，譬如长者唯有一子，容颜端正，年在幼稚，孝顺父母。长者及子、妻妾眷属、奴婢、财物，悉入王狱。尔时，大王语长者言：‘去此一百由旬，有城名某。汝去七日令至彼城，复行七日还至我所，汝能如是，舍汝妻子、眷属、财物，悉皆还汝，及赐官物。若过七日，从于彼城不至此者，当断汝命及汝一子，亲属财物悉入于官。’”

      　　佛告弥勒：“于意云何？如是长者勉力勤进，为爱自身，为爱一子，为惜妻妾、奴婢、财物，而从彼城勤苦至此？”

      　　弥勒菩萨白佛言：“世尊，如我解佛所说义者，彼人不念饮食、睡眠，唯念速行。何以故？世尊，如是之人自惜命故，是故速行。”

      　　佛告弥勒：“若一切众生勤行精进，悉如彼人。一切众生如是精进，欲比菩萨精进，百分不及一，千分不及一，百千分不及一，亿分不及一，百千亿分不及一，百千亿那由他乃至不可数分不及一。何以故？弥勒，一切众生顺生死流，菩萨逆生死流，令其住于不动涅槃。弥勒，譬如有人，勇猛大力转胜于前，取四大海及诸河水，悉还置于阿耨大池。弥勒，于意云何？是人所作为希有不？”

      　　弥勒菩萨白佛言：“世尊，如是之事甚为希有！”

      　　佛告弥勒：“菩萨精进，难作希有复过于此。菩萨以大悲心，化一切众生，令住阿耨多罗三藐三菩提，是事为难！若能信有佛、法及僧，此事为难！若有能信善恶业果，此事为难！贪瞋痴起能令灭者，是事为难！能舍亲属发少欲心，而求出家行至七步，此事为难！身披袈裟于正法中，正信出家离于欲火，此事为难！不犯禁戒，此事为难！能离愦闹修远离行，此事为难！信诸法空，此事为难！于深法中得柔顺忍，此事为难！证三解脱门，此事为难！证须陀洹果乃至阿罗汉果，此事亦难！何以故？弥勒，所谓难者，于正法中以信出家得沙门果。

      　　“弥勒，当来末世后五百岁，有诸众生发菩萨心，于正法中出家学道，空无所得，舍菩萨业作凡愚行。弥勒，何等是菩萨业？弥勒，菩萨业者有二十法，若有菩萨不成就此二十法者，则不能得坐于道场。何等二十？一者、离悭心，二者、修布施，三者、离热恼，四者、修净戒，五者、离瞋恚，六者、修忍辱，七者、离懈怠，八者、大精进，九者、离乱心，十者、念慧修无依定，十一者、修甚深忍，十二者、具足般若波罗蜜，十三者、行无相行，十四者、行空行，十五者、行无愿行，十六者、成无愿境界，十七者、不舍一切众生，十八者、修行大悲，十九者、不念声闻、缘觉之乘，二十者、心乐成就如来智慧。是名菩萨摩诃萨二十种业，菩萨成就此二十业能坐道场。

      　　“弥勒，菩萨摩诃萨有四种毕定誓。何等为四？一者、毕定成佛转于法轮；二者、生死众生令得解脱；三者、令无量众生住阿耨多罗三藐三菩提；四者、舍自身乐，令诸众生得无漏乐。是名四种毕定之誓。”

      　　佛告弥勒：“譬如二人，善解医方，善解咒术，善别毒药，善识甘露。尔时，一人于大众中即取毒药，而自食之现希有相，食已受苦，身不安隐，复求甘露咒术望除毒气，尔时彼人求不能得，毒气炽盛遂便命终。时第二人作如是言：‘我今不能食于毒药，不食毒药，不须甘露，不欲处众作希有想，令身苦恼。’弥勒，当来末世后五百岁，有诸在家、出家菩萨亦复如是，作如是言：‘如我说法能除诸罪。’如是语已转集恶业，复作是言‘我还忏悔’。我说彼人，于正法中名为死人。何故名死？谓于正法堕落退没，是名为死。弥勒，复有菩萨其心清净，作如是言：‘我不作罪，不须忏悔。我当忏悔过去、未来一切诸罪，现在不作。’亦如彼人不食毒药，不须甘露。弥勒，所言毒者，于正法中犯于戒律，是名为毒。弥勒，汝等莫作食毒之人。”

      　　佛告弥勒：“复有四法，能令菩萨离萨婆若，离声闻果，况萨婆若！何等为四？一者、不知恩，二者、谄曲，三者、妄语，四者、犯戒。弥勒，此四种法，能令菩萨离萨婆若，亦离声闻，况萨婆若！弥勒，复有四法，菩萨应急走舍离过百由旬。何等为四？一者、利养；二者、恶友；三者、恶众；四者、同在一处，或作戏笑，或瞋或斗。当速舍离过百由旬。菩萨于余菩萨不应恶心。弥勒，若有菩萨，打骂割截三千大千世界一切众生。弥勒，于汝意云何？菩萨以是打骂割截一切众生，得罪多不？”

      　　弥勒菩萨白佛言：“世尊，打一众生得罪尚多，何况三千大千世界一切众生！何以故？世尊，一切菩萨于众生不应起于瞋恚之心。”

      　　尔时，世尊告弥勒言：“若有菩萨，打骂割截三千大千世界一切众生，得罪尚少。若有菩萨，于余菩萨起瞋恚心，退于菩提复尔所劫。弥勒，譬如木柱，若以草土不能斩截，必以利斧乃能斩之；菩萨善根亦复如是，余不能尽，若于菩萨起瞋恚心，能灭诸善。弥勒，是故菩萨应学恭敬，于初发心诸菩萨等，心生尊重如世尊想。”

      　　尔时，弥勒菩萨摩诃萨白佛言：“世尊，我当修行尊重恭敬一切众生，何况菩萨！何以故？世尊，应舍瞋恚，行于忍辱；离于谄曲，行清净心；远离有为，行于无我无取之行；不贵财宝，当重法行；不求衣食，当求法财；舍离嫉妒，见人巨富心助欢喜；非唯求名以为沙门，当学沙门一切功德；我非口说，当修实行；舍于利养，少欲知足，求佛功德；不为财利入于聚落，念萨婆若入于聚落；不为衣食入于村邑行谄曲行，当行正行赞四圣种；不学凡夫下劣之心，当学佛行不观他过，但自调伏，修奢摩他、毗婆舍那；离三业恶，常修三业清净之行；离于破戒，当学波罗提木叉；不依佛法僧而自活命，赞叹如来真实功德；不为求施，为求法故，常赞正法修如法行；赞叹圣僧依不退僧，不依世间有为之僧；不求一切世间资身之具，唯求正法不求世事；求出世法离于谄曲，行真实行不乐一处；当如野鹿无所依止，离世间乐求佛功德；当离睡眠，初夜、后夜读诵经典；舍于愦闹，当行远离；于诸功德不生厌想，求诸功德心不暂息；当离狗法，当行师子所吼之法；为究竟友，不应暂友；舍无反复，当行报恩；不以财利而作亲友，当以净心而作亲友；舍虚诳心，行真实行；舍下劣法，当求成就无上佛身；于如来所，当行恭敬，不起憍慢；舍于两舌心口相违，当行诚实无二之言；不作菩萨而行谄曲，当以净心行奢摩他、毗婆舍那；舍于我慢，当行恭敬；离不净食，当净持戒；食人之施，当舍邪念念诸佛法；离于人见，行于空行；离于妄觉，行无相行；离身谄曲，当行三业清净之行；不求财利而演说法，以大悲心而说正法；不以财物而作亲友，以法亲友；不为自利，为利他人令不损害；行阿兰若离于谄曲，不作谄曲而行乞食，不行谄曲著粪扫衣。所以者何？具十二头陀者，不求一切世间利养。”

      　　尔时，世尊赞弥勒菩萨摩诃萨言：“善哉！善哉！弥勒，汝求佛功德心无厌足，作师子吼，已于过去佛所，种诸善根，能说此法，说此功德。”

      　　尔时。弥勒菩萨摩诃萨，说此法时，众中五百比丘从坐起去。

      　　尔时，摩诃迦葉问诸比丘：“今听说法，汝等比丘欲诣何所？”

      　　诸比丘言：“大德迦葉，如弥勒菩萨摩诃萨所说之法，甚深难得。我等作如是念：‘我等不能修得此法，欲还归俗。’何以故？信施之食难可消故。”

      　　尔时，文殊师利菩萨，赞诸比丘：“善哉！善哉！善男子，是汝所应。若不能消信施之食，宁可一日百数归俗，不应破戒受人信施。”

      　　尔时，文殊师利白佛言：“世尊，何等之人应受信施？”

      　　尔时，世尊告文殊师利菩萨：“善男子，若有修禅解脱者，我听彼人受信施食。”

      　　尔时，文殊师利告五百比丘：“汝等今者应速修行，佛世难值，当住佛法。”

      　　尔时，五百比丘问文殊师利言：“文殊师利，我等云何修行？”

      　　文殊师利告诸比丘言：“汝等应如是观：无一法合，无一法散；无一法生，无一法灭；不受一法，不舍一法；不增一法，不减一法。若如是行，于法无得，无得则无去，无去故无来，无来则无去。比丘，是名无来无去，无住无不住。”

      　　尔时，文殊师利说是法时，五百比丘于诸漏中，心得解脱。

**大宝积经卷第八十九**

元魏优禅尼国王子月婆首那译
--------------------------

　　尔时，摩诃迦葉白佛言：“世尊，当来末世后五百岁，何等菩萨行于谄曲？”

      　　尔时，世尊告迦葉言：“迦葉，多有众人行于谄曲，亲近恶友，少读诵经，为求衣食。”

      　　尔时，摩诃迦葉白佛言：“善哉！世尊。唯愿世尊利益多人，说彼谄曲不勤修行菩萨之过，令彼菩萨闻此过已，自摄心行，令得清净。”

      　　尔时，世尊告摩诃迦葉言：“迦葉，当来末世后五百岁，有诸菩萨，亲近恶友，少读诵经，唯作供养舍利之业，以香华、璎珞、幡盖、灯明，供养如来舍利塔庙。迦葉，我为在家无智众生，令种善根，说供养舍利；彼诸痴人不解我意，但作此业。迦葉，我于一切天人之中，常说此法，修奢摩他、毗婆舍那，以自调伏；世间当有信乐婆罗门、居士供养舍利。迦葉，彼诸痴人舍于读诵、修禅、智慧，供养舍利因之活命。

      　　“迦葉，若有菩萨以满三千大千世界上至梵天香华灯明，一一灯炷如须弥山，以如是等供养如来；若有菩萨净心持戒，于师尊所受持读诵一四句偈，净心修行乃至七步，功德胜彼无量无边。迦葉，若有菩萨以满三千大千世界华香末香，于百千岁，昼夜六时供养如来；若有菩萨舍于愦闹，深畏三界，为利众生发心趣向阿兰若处，举足七步，胜前功德无量无边。迦葉，于意云何？如来化众生故作是说耶？迦葉，莫作此见，如来实说。所以者何？如来现见明了知故。”

      　　佛告迦葉：“过去无量无边、不可思议、无数阿僧祇劫，尔时有佛，号妙华如来、应供、正遍知、明行足、善逝、世间解、无上士、调御丈夫、天人师、佛婆伽婆，其劫亦名妙华。迦葉，妙华如来有九十六亿百千声闻大众。尔时，有转轮圣王，名曰尼弥，如法治世，主四天下。迦葉，时尼弥大王千子具足，勇健威猛。迦葉，尔时大王具千子已，复有二子，结跏趺坐忽然化生，一名达摩，二名善法。迦葉，尔时大王请妙华如来及比丘僧，满八万四千岁，供养衣服、卧具、饮食、汤药，舍诸家事唯修供养。七日之后，一切比丘各施新衣、种种饮食随心所乐，广造精舍随心乐住，一一比丘给使七人，施百味食。迦葉，尔时大王造立精舍方八十由旬，彩画微妙出过世间，妙华如来及比丘僧坐彼精舍，从于地下出众妙华，令彼精舍华至于膝。迦葉，尔时大王于不思议功德精舍，供养妙华如来，满八万四千岁，恭敬供养，尊重赞叹。

      　　“迦葉，尔时大王供养如来，满八万四千岁已，最后一日，妙华如来饭食之后，达摩、善法二子眷属，及诸四众，至妙华如来正遍知所，头面作礼，白佛言：‘世尊，颇有布施功德善根，胜此尼弥大王功德善根者不？’迦葉，时二王子礼如来时，大千世界悉皆震动。迦葉，尔时妙华如来侍者弟子，名通达法，从坐而起，顶礼佛足，白佛言：‘世尊，何因缘故，大地震动？以何因缘，此二王子礼佛而住？’尔时，妙华如来告通达法：‘善男子，何用此问？若佛如来，说此王子净心深忍大悲之心礼如来足，一切天人皆当迷没。’

      　　“迦葉，尔时妙华如来告一声闻神足弟子那罗延言：‘善男子，汝示神力起二童子。’迦葉，尔时那罗延比丘从坐而起，即以右手捉一童子，复以左手捉一童子，欲扶令起而不能动。时那罗延尽大神通，扶二童子欲令其起，不能动彼，如分一毛为千万分不动一分。迦葉，尔时三千大千世界，地皆震动，山河石壁悉亦大动，而不能动彼二童子。迦葉，尔时那罗延以妙华如来威神力故，令于下方恒河沙等诸佛世界悉皆震动，而亦不动彼二童子毛之一分。迦葉，尔时那罗延比丘礼妙华佛白言：‘世尊，我将不失神通力耶？何以故？世尊，此二童子生来未久，在于佛前头面著地，我尽神力不能令起。’尔时，妙华如来告那罗延比丘言：‘善男子，汝不失通。善男子，菩萨境界不可思议，一切声闻、缘觉所不能动，不能思量。善男子，若满三千大千世界，一切众生具大神力，如汝不异，至于亿劫，不能动此二童子起。’迦葉，尔时妙华如来说此语时，众中四百二十万众生发阿耨多罗三藐三菩提心。彼诸众生作如是念：‘菩萨神力甚为希有！未得一切智神力，乃尔大声闻神力不能令动，况成佛道！是故我等应行菩萨道，愿证如来无上智慧。’迦葉，尔时四百二十万众生，作是念已，于无上菩提心得坚住。

      　　“迦葉，尔时彼众有一菩萨，名曰善慧，在大众中从坐而起，偏袒右肩，顶礼佛足，白妙华如来言：‘世尊，唯愿世尊起二童子。如彼所问，愿佛解说。’”

      　　佛告迦葉：“尔时，妙华如来从虚空中出大音声，其声遍满乃至十方恒河沙等诸佛世界，声至之处世界地皆六种震动，放大光明遍照十方。迦葉，时二童子闻此声已，从地而起。迦葉，童子起时，于此三千大千世界，人天伎乐不鼓自鸣，于虚空中雨众妙华。迦葉，时二童子从地起已至如来所，右绕三匝，顶礼佛足，合掌恭敬瞻仰如来。迦葉，尔时妙华如来告善慧菩萨言：‘善男子，此二童子礼我足已作如是问：“世尊，颇有布施福德善根，胜此尼弥大王功德善根者？”此二童子礼我足已发问而住。’

      　　“迦葉，尔时善慧菩萨，白妙华如来言：‘世尊，愿佛解说二童子问，令诸天人得安乐故。’尔时，妙华如来告善慧菩萨：‘善男子，汝今谛听！当为汝说。善男子，尼弥国王所作功德，若有菩萨住阿兰若行远离行，少知诸法得无生忍，功德胜彼无量无边。善男子，若三千大千世界一切众生，一一众生所作功德如尼弥王，如是三千大千世界一切众生所有福德，不如菩萨修行远离住于净心，正念相应解诸法空，无来无去如是少忍功德，胜前功德，百分不及一，千分不及一，亿分不及一，百亿分不及一，千亿分不及一，百千亿分不及一，百千那由他亿分不及一，乃至算数不及其一。善男子，如恒河沙等一切世界所有众生，一一众生悉作福德如尼弥王，彼诸众生所作福德，至恒河沙劫常修福德。善男子，于意云何？彼善男子得福多不？’迦葉，尔时善慧菩萨白妙华如来言：‘希有世尊！如来说喻不可思议，如此善根不可思议。’迦葉，尔时妙华如来告善慧菩萨：‘善男子，我今告汝有智慧人成就深忍，能信此语。彼一切众生所集善根，不如此二童子，以净心故礼如来足，胜前一切众生善根，百分不及一，千分不及一，百千分不及一，亿分不及一，百亿分不及一，千亿分不及一，百千亿分不及一，百千亿那由他分不及一，乃至算数譬喻所不能及。’

      　　“迦葉，尔时妙华如来大众之中，八万四千比丘同声发言：‘世尊，我等随喜彼人功德，成就深法忍，信诸法空，心乐远离，趣阿兰若，举足七步，发阿耨多罗三藐三菩提心，成就智慧，我等随喜。’迦葉，尔时妙华如来，赞诸比丘：‘善哉！善哉！诸善男子，汝等以此随喜之业不思议善根，当作恒河沙等转轮圣王，然后得成阿耨多罗三藐三菩提。’”

      　　尔时，摩诃迦葉及诸大众，一时同声白佛言：“世尊，我等随喜彼人发心，成就深忍，信诸法空，远离寂灭，自性清净。”

      　　尔时，世尊告摩诃迦葉言：“迦葉，尔时达摩、善法二童子，白妙华如来言：‘世尊，菩萨具何等法，施不望报，不生嫉妒，心不悭吝，不生贪著，见人行施心不希望，成就如来无上之行，得深法忍成无上智？’迦葉，尔时妙华如来告善法二童子言：‘善男子，菩萨具足四法施，不望报，不嫉妒，不悭吝，不生贪，见人施不希望，成就如来无上之行，得甚深忍见无上智。何等为四？一者、信诸法空，二者、远离，三者、深忍，四者、正念。善男子，菩萨具此四法，施不望报，心不嫉妒，不悭吝，不生贪，见人施不希望，成就如来无上之行，成就深忍具无上智。善男子，复有四法，若菩萨具此四法，施不望报，心不嫉妒，不悭吝，不生贪，见人施不希望，成就如来无上之行，成就深忍满无上智。何等为四？善男子，菩萨求多闻；得多闻已游于城邑聚落，说法无所希望，乃至不受一言善赞，心无所贪；诸佛所说一切施中法施第一，住第一施其心欢喜；不求世间财物布施。何以故？善男子，十方无数阿僧祇诸佛世界，诸佛如来及比丘僧，不求世间资生之具。若有菩萨住清净戒，修于正法，具大悲心，不求利养，一切诸佛之所忆念；若有能说一四句偈，说偈文字皆自性空，一切诸法亦复如是皆自性空，此善男子善根功德，胜前善根，百分不及一，千分不及一，百千分不及一，亿分不及一，百亿分不及一，千亿分不及一，百千亿分不及一，百千那由他亿分不及一，乃至阿僧祇分亦不及一。’

      　　“迦葉，尔时妙华如来告二童子：‘善男子菩萨具足四法，得成如来无上之行。何等为四？一者、行无上处，二者、说无上法，三者、施无上物，四者、信无上法。善男子，是名四法。菩萨成就此四法者，得成如来无上之行。’

      　　“迦葉，时妙华如来为二童子说是法时，彼二童子闻此法已，踊在空中高七多罗树，同声赞佛：

　　“‘如来知诸行，　教众生行施，

      　　　　而不著于施。

      　　　　此施无上施，　能成无上忍，

      　　　　此中无有我，　众生命及人。

      　　　　希有大精进，　演说如是法，

      　　　　成就甚深忍，　及得无上行。

      　　　　得无上菩提，　永灭诸欲恼，

      　　　　大智慧清净，　更不受后有。

      　　　　说于远离行，　令住阿兰若，

      　　　　修于空解脱，　亦不生分别，

      　　　　常勤行布施，　不生于分别，

      　　　　此是无垢际。

      　　　　远离诸名字，　说清净尸罗，

      　　　　令行寂灭处，　此是第一戒。

      　　　　觉知寂灭处，　常修行于忍，

      　　　　不分别众生，　此是清净忍。

      　　　　离一切分别，　修坚固精进，

      　　　　离一切有为，　佛说此精进。

      　　　　能成远离法，　焚烧一切事，

      　　　　断于诸有无，　此无分别禅。

      　　　　不起诸烦恼，　非此亦非彼，

      　　　　中间亦不住，　此第一智慧。

      　　　　远离于三世，　修习寂灭想，

      　　　　复观于此想，　此想何处生？

      　　　　是故知无想，　赞叹佛功德。

      　　　　演说第一法，　其心不异念，

      　　　　听受于正法，　说名字无尽，

      　　　　自性体不成，　观境界无实，

      　　　　其心则解脱。

      　　　　若起如是想，　我为说法者，

      　　　　彼则被魔缚，　不知于法相。

      　　　　若欲得菩提，　及求声闻者，

      　　　　求缘觉菩提，　当修学此法。

      　　　　说于一解脱，　智慧无边量，

      　　　　勿作下劣愿，　当愿上菩提。

      　　　　若求如是身，　相好自庄严，

      　　　　如佛金色身，　当求上菩提。

      　　　　作生一切法，　作者不可得，

      　　　　诸法从缘生，　无自性自性。’

　　“迦葉，时二童子，在虚空中说此偈时，尼弥大王从城而出，及诸地神、虚空诸神皆悉来集。尔时，众中八万四千众生，发阿耨多罗三藐三菩提心，阿僧祇众生种于善根。迦葉，尔时达摩、善法二童子等，从空中下，诣妙华如来所白言：‘世尊，我等归依佛、归依法、归依僧，发阿耨多罗三藐三菩提心，以比丘形行菩萨道。世尊，真发心者，信一切法无生。世尊，真发心者，不著诸法。何以故？世尊，若有著则法不生，是故，世尊说离著心得彼无生。世尊，此无生亦不应说是无生。何以故？有言说者则有生灭。若具净智则无生灭，无生灭处是毕竟尽。是故，世尊，以平等际，发阿耨多罗三藐三菩提心，不念于法，亦无法得，亦无不得，如是得平等，无得平等。何以故？一切诸法本性净故。’迦葉，尔时妙华如来为二童子说此法时，众中十千众生得无生法忍，尼弥大王并及千子五千大臣，悉发阿耨多罗三藐三菩提心。”

      　　佛告迦葉：“尔时，妙华如来饭食既讫，澡洗钵已，于大众中告大王言：‘尼弥大王，我今说法。’王及大众闻佛说法，踊跃欢喜。迦葉，尔时达摩、善法二童子，闻佛说法，以净信心离于欲火，欲求出家，从城而出来至佛所；至佛所已，而说颂曰：

　　“‘一切诸如来，　赞叹出家法！

      　　　　在家多垢秽，　坏灭白净法，

      　　　　增长不善法，　毁灭于善法。

      　　　　在家多过失，　出家离染污。

      　　　　设使百亿劫，　受欲无厌足，

      　　　　受欲无厌足，　在家而死灭。

      　　　　如海受众流，　而无有厌足，

      　　　　凡夫亦如是，　受欲无厌足。

      　　　　如火烧干草，　而无厌足时，

      　　　　凡夫亦如是，　受欲无厌足。

      　　　　贪欲网所缚，　灭坏于世间，

      　　　　是故应离缚，　为发出家故。

      　　　　在家具众过，　不得无上道，

      　　　　出家修远离，　尔乃得菩提。

      　　　　过去诸如来，　已入于涅槃，

      　　　　住阿兰若法，　获得大菩提。

      　　　　是故学诸佛，　趣向阿兰若，

      　　　　舍爱离居家，　然后得安隐。

      　　　　一切三千界，　珍宝满其中，

      　　　　以此珍宝聚，　在家施诸佛。

      　　　　若以无恼心，　知于在家过，

      　　　　学诸佛如来，　出家求智慧。

      　　　　既求出家已，　远离诸欲火，

      　　　　举足行七步，　胜以三千施，

      　　　　三千之功德，　不如此一分。

      　　　　是故出家者，　如来之所赞，

      　　　　成就大智慧，　远离诸系缚，

      　　　　离一切诸著，　乃证无上道。

      　　　　速住寂静处，　断除诸欲爱，

      　　　　一切毒炽心，　悉灭无有余。

      　　　　学诸佛如来，　如实知诸法，

      　　　　速远离在家，　住阿兰若法。

      　　　　若欲求佛道，　修于远离行，

      　　　　应学阿兰若，　不应乐在家。

      　　　　此是诸佛境，　圣人所住处，

      　　　　能住此道者，　则能得菩提。

      　　　　欲等恼众生，　若求远离者，

      　　　　应离在家法，　修习阿兰若。

      　　　　欲证甘露法，　转无上法轮，

      　　　　摧伏诸魔怨，　当习阿兰若。’

　　“迦葉，尔时达摩、善法二童子，说此颂已从城而出，往诣妙华如来所住之处，到已头面礼足，右绕三匝，白言：‘世尊，我等今者，于如来所欲求出家。唯愿世尊，哀愍听许令得出家。’迦葉，尔时妙华如来知二童子信心清净求出家法，是时如来即听出家住比丘法。迦葉，尔时大王闻二童子得出家已，即以太子令绍王位。王与九百九十九子、八万四千夫人、五千大臣及诸人民，以净信心离于欲火，舍家出家；一切俱往诣妙华佛，到已顶礼佛足，白妙华佛言：‘世尊，我等欲求出家，愿佛听许令得出家。’迦葉，时妙华佛知诸大众信心清净，悉听出家住比丘法。

      　　“迦葉，尔时大王第一太子，登位七日内自思惟：‘我终不舍萨婆若心，何用如是王位宝财，为欲所缚？我终不舍无上菩提。’作是念已发心出家，于十五日游四天下，说此偈言：

　　“‘我父及亲属，　皆悉已出家，

      　　　　无量亿众生，　为法亦出家。

      　　　　我今乐出家，　不乐住五欲，

      　　　　一心求出道，　欲诣导师所。

      　　　　若发心出家，　离诸欲火者，

      　　　　应速随我法，　离难甚难得。

      　　　　不发出家心，　不远离欲火，

      　　　　安心在居家，　安住于实法。’

　　“迦葉，时彼童子说此偈时，四天下中，无一众生乐在家者，皆悉发心愿求出家。迦葉，时妙华如来知诸众生心信清净求出家已，妙华如来于四天下一切城邑村落，悉作化佛及比丘僧。迦葉，时四天下一切众生，无有一人住在家者，以净信心离于欲火，悉得出家。彼诸众生既出家已，不须种植，其地自然生诸粳米，诸树自然生诸衣服，一切诸天供侍给使。迦葉，尔时达摩、善法二比丘，勇猛精进，于其六十三亿岁中，不坐不卧，但勤精进求萨婆若、念萨婆若；于六十三亿岁，勤精进已，得遍至三昧所坐之地，名金刚处。其地皆是金刚所成，十方一切诸佛说法，悉闻受持，闻已复能为他解说。

      　　“迦葉，时四天下一切众生，若有修学声闻乘者，无一众生凡身命终极懈怠者，得阿那含，从此命终生净居天；共彼同行求缘觉者，从此命终，当生他方无佛之处，生大种姓，诸根具足，以过去世善根力故，离于欲火而行出家，七日之后成缘觉道，利益无量无边众生，入般涅槃；菩萨乘者，成就五通，具四无量、无碍辩才，得陀罗尼。

      　　“迦葉，莫作异念，尔时尼弥大王岂异人乎？则我身是。时太子者，今弥勒菩萨是。迦葉，莫作异见。何以故？达摩童子，今文殊师利是。善法童子者，虚空藏菩萨是。迦葉，汝观彼佛国土清净，如是善根众生之所住处。”

      　　尔时，摩诃迦葉白佛言：“世尊，妙华如来，寿命几时？”

      　　佛告迦葉：“妙华如来，寿命八劫。迦葉，妙华如来般涅槃后，正法住世满足一劫。一切诸天供养舍利，无在家人。迦葉，时二比丘少欲知足，不供舍利，不礼佛塔。迦葉，尔时诸天新学比丘百千大众，各相谓言：‘此二比丘邪见，不信于佛舍利，不兴供养，不礼佛塔。’迦葉，尔时诸天及诸比丘百千大众说此语时，达摩、善法二比丘问众人言：‘于汝意云何？云何供养是真供养如来？以何事故，如来舍利而得供养？’诸比丘言：‘修戒、定、智慧、解脱、解脱知见故，舍利得供养。’二比丘言：‘修戒、定、慧、解脱、解脱知见，是真供养，非供舍利。’诸比丘言：‘如是，如是，如汝所言。云何戒相、禅定、智慧、解脱、解脱知见？复何等相？’达摩、善法二比丘言：‘无作相是戒相，乃至解脱知见无作相是知见相。’迦葉，时二比丘语众人言：‘于意云何？无作能供养无作不？’诸比丘言：‘不也。’达摩、善法二比丘言：‘真供养者，无佛想，无见佛，何况供养？若供养佛，当供养自身。’诸比丘言：‘云何供养自身？’二比丘言：‘应如如来应正遍知，供养自身。一切众生之所供养，如佛所学，应如是学：护持禁戒，集诸善法，思惟诸法，莫取法相。若能如是自供养者，当得天人之所供养。若欲供养佛舍利者，当自供养。如佛如来具诸功德，舍利得供养，若能成就如是功德，名供养佛。不起想相，名供养佛。若多若少不生分别，名供养佛。非后世去，非今世来，非彼岸，非常非断，非取非舍，是则名曰供养如来。非增非减，非生非灭，非尽非不尽，是则名曰供养如来。非心非心数法，非忆想，非我非取非受，非诤论非不诤论，非毁非赞，非二非入，是则名曰供养如来。亦非有为，亦非无为，是则名曰供养如来。身无所作，口无所作，意无所作，于身口意求不可得，是则名曰供养如来。无过去想，未来、现在想不可得，无依无著，无所求想，亦不分别，是则名曰供养如来。无佛想，无法想，无僧想，无人、无自、无他想，是则名曰供养如来。真如来身，无生无相，不可以生而修供养。真如来身，名无作相，不以作相而修供养。真如来身，名无二相，不应二相而修供养。真如来身，名无漏相，不以有漏而修供养。真如来身，名曰空相，不以身见、命见、断见、常见、我见、我所见、有见、无见供养如来。真如来身，名无相相，不可以相而修供养。真如来身，名无愿相，不可以愿而修供养。真如来身，名无有相，不可以有而修供养。真如来身，名不动相，不可动相而修供养。真如来身，名无行相，不可以行而修供养。真如来身，名离贪相，不可以贪而修供养。真如来身名，离瞋相，不可以瞋而修供养。真如来身，名离痴相，不可以痴而修供养。真如来身，具戒、定、慧、解脱、解脱知见，不可以破戒乱心愚痴而修供养。真如来身，慈悲喜舍，不可以瞋心、恼心、妒心、散心而修供养。真如来身，具施、持戒、忍辱、精进、禅定、智慧，不可以悭、破戒、瞋恚、懈怠、乱痴而修供养。’

      　　“迦葉，达摩、善法，于大众中说此法时，四百二十万众生得无生法忍，八万四千众生得清净智阿那含果，二百三十万众生发阿耨多罗三藐三菩提心。迦葉，汝观达摩、善法二比丘等如是净心。迦葉，汝应学彼正士甚深之忍及巧方便。迦葉，彼二比丘于大众中说此法时，诸比丘闻此法已，皆住深忍，悉行少欲知足之行，不供养舍利及佛塔庙。何以故？彼诸比丘悉乐深法。迦葉，彼七日后，一切佛塔悉皆隐没，及诸舍利所在器中亦悉隐没。迦葉，汝应如是学彼正士甚深之忍。”

      　　佛告迦葉：“当知末世后五百岁，有诸菩萨及诸比丘，不修身，不修心，不修戒，不修慧，为活命故，供养佛塔及佛舍利；不为涅槃，不为离欲，而修供养；自犯禁戒，愚痴无智，如来舍利具戒、定、慧、解脱、解脱知见之所熏修，为活命故供养尊重，具贪瞋痴，于佛如来应正遍知离贪瞋痴所有舍利，为活命故而兴供养；自身具足悭贪、嫉妒、瞋恚、懈怠、乱心、愚痴，若大施主正住一心，为活命故化令供养如来舍利。迦葉，我为教化初始发心诸善男子、善女人等，以神通力留此舍利，令供养者受人天乐，为未来因乃至涅槃。彼愚痴人于我法中，虽得出家，不解我法，舍出家行，而但供养塔庙舍利；为自活故，为得衣钵，为利养故，为名闻故，为此事故，供养舍利。

      　　“何等名为比丘之业？迦葉，如上所说沙门之业，则有二种：一者、修禅，二者、习诵。如是说者，为入道故非究竟说。迦葉，若有作业能尽业者，名沙门业；无作、无诵、无禅，无作无无作，无念无不念，无尽无生，证三脱门不住三界，无来无去，是沙门业。彼众生等，离斯正业，更习余业。彼福业者为化在家人，如是在家顺如来教，当得阿那含果。彼愚人辈，于我法中而行出家，尚不修行随顺之法，况复能得？若有得者，无有是处。

      　　“迦葉，于当来世后五百岁，有相似沙门，衣服形貌似像沙门，戒不相似，定不相似，慧不相似。迦葉，譬如有人善知医方及诸咒术，即以咒术咒一袈裟，与人令著；彼见生贪即便著之，若至七日，若至八日，其身炽然犹如火聚。如彼咒已取之与人，彼人见已便生贪著；比丘亦尔，见好衣服受取而著，若至七日，若至八日，若在舍内，若在巷中，若在林中，彼所著衣炽然如火，烧人善根。迦葉，于汝意云何？彼著袈裟，有利益不？”

      　　迦葉白佛言：“世尊，无所益也。”

      　　佛告迦葉：“如是，如是。我袈裟者，戒、定、智慧、解脱、解脱知见，无量阿僧祇善根所集。迦葉，于当来世有愚痴人，著圣人衣似像沙门，入于村邑中，有信心婆罗门、长者、居士，见被法服谓为沙门，皆共尊重供养赞叹。彼愚痴人因袈裟故，而得供养便生欢喜，身坏命终堕于地狱；生地狱已，大热铁鍱以为衣服，吞啖铁丸，饮洋沸铁，坐热铁床。迦葉，汝观袈裟威德如是。彼愚痴人著于袈裟，受乐放逸自作恶业，身坏命终堕于地狱。迦葉，我常说言：‘宁以烧热铁鍱为衣，不以破戒之身而著袈裟！宁吞热铁，不以破戒之身食人信施！’迦葉，汝观破戒之人食他信施，有如是过。是故汝等，应当修学清净戒法。迦葉，于汝意云何？若天、若龙、若夜叉、若乾闼婆、若阿修罗、若迦楼罗、若紧那罗、若摩睺罗伽、若人、若非人，能作如来色身像不？”

      　　迦葉白佛言：“不也，世尊。如来色像不可思议，无色像故，是故此等皆不能作。”

      　　佛告迦葉：“于当来世后五百岁，有诸比丘不修身、不修心、不修戒、不修慧，若于叠上墙壁之下，造如来像因之自活，以此业故自高慢人。”

      　　尔时，摩诃迦葉白佛言：“世尊，波斯匿王造如来像，得福多不？”

      　　佛言：“迦葉，得福甚多！波斯匿王造如来像，施无价衣，不求衣服、饭食之报。迦葉，彼愚痴人为活命故，造立形像。迦葉，若卖畜生，犹尚不善，况彼痴人作如来像，于白衣前而炫卖之，以自活命！迦葉，譬如有人幼小无知，舍弃甘露而饮毒药。迦葉，彼愚痴人亦复如是，造如来像，为资生故而便卖之，是名为毒。迦葉，所言毒者，于正法中，贪是其毒。迦葉，彼愚痴人以贪心故而记瞋恚，递相斗诤，互相诽谤，各言我行供养，因彼诤论堕于地狱。迦葉，譬如有人无巧方便入敌战时，所持刀剑而反自伤。迦葉，愚痴之人亦复如是，无方便故，因于法故而堕地狱。迦葉，若有善男子、善女人，以七宝造如来塔，庄严成就，一一宝塔高广严好如须弥山，遍满恒沙诸佛世界，譬如甘蔗、竹苇。迦葉，于汝意云何？彼善男子、善女人，得福多不？”

      　　迦葉白佛言：“世尊，造如来像，如四指者得福无量，况复造像如须弥山，所得功德不可思议！”

      　　佛告迦葉：“若有菩萨内观佛身，得深法忍，功德胜彼，无量无边。迦葉，若复有人住于净戒，以四句偈为他人说，解其义趣，所得福德无量无边。迦葉，云何观于如来之身？迦葉，若菩萨欲观如来者，当学大精进菩萨。

      　　“迦葉，乃往古昔无数阿僧祇劫，有佛世尊，号曰光明如来、应供、正遍知、明行足、善逝、世间解、无上士、可化丈夫、调御师、天人师、佛婆伽婆。迦葉，光明如来般涅槃后，有一菩萨名大精进，婆罗门种，端正无比。迦葉，光明如来正法之中，有诸比丘，少欲知足，住如法行。迦葉，彼诸比丘皆悉造立如来形像。尔时，有一比丘，于白叠上画如来像，众彩庄严悉皆具足，持至大精进菩萨所。尔时，大精进菩萨见此画像，心大欢喜，作如是言：‘如来形像妙好乃尔，况复如来正遍知身！愿我来世得成如是妙色之身。’尔时，大精进菩萨作如是念：‘我今不能住在居家。若在家者，不能成就如是之身。’迦葉，尔时大精进菩萨年始十六，诸根具足，至父母所头面敬礼，白父母言：‘我今欲于如来正法出家学道，愿为随喜。’父母答言：‘莫作是说。何以故？我今年老，唯汝一子。汝若出家，我等当死。’大精进言：‘我当方便令父母存，我得出家。’父母问言：‘欲作何业？’子白父母：‘我从今日，不食诸味，不升床坐，不食酥油，不饮浆水，若善若恶口不言说，乃至得出家。’

      　　“迦葉，大精进菩萨，如是誓已，默然而住。如是默然一日不食，尔时父母诵诸咒术，持百味食而授与之，亦不肯食，亦不言说。迦葉，大精进菩萨，如是默然过第二日，尔时父母与母知识五百人等，持百味食来至其所，诵诸咒术望其餐设，尚不顾视，况复食之？迦葉，时大精进于第三日，父亲五百，持种种食劝之令食，亦复如是默然不语，不饮不食，亦不顾视。于第四日，五百同友，持百味食诵诸咒术，令从己志，时大精进默然而住。于第五日，尔时父母悉出宝藏，金、银、琉璃种种宝物，及诸婇女八万四千上妙严饰，将至其所。父亲、母亲及其同友，各五百人，劝大精进作如是言：‘汝当在家，以此财宝布施自恣作福，与诸婇女共相娱乐。’时大精进于大众中，默然而住，曾不瞻眄。于第六日，断诸忆想不起食念，恒念如来应正遍知。迦葉，尔时父母及其知识、八万四千诸妙婇女，同时悲泣，礼大精进，时大精进亦不顾视。

      　　“迦葉，尔时大精进菩萨，所住之处有一宅神，于虚空中现大神力，而说颂曰：

　　“‘精进心坚固，　难动如须弥，

      　　　　不舍出家心，　为得菩提故。

      　　　　大地可倾动，　火可在水居，

      　　　　如是等可转，　菩萨不可动。

      　　　　汝等莫勤苦，　而作不善业，

      　　　　众生无慧眼，　久远处生死。

      　　　　为利诸群生，　是故求菩提，

      　　　　其心乐出离，　必成无上道。

      　　　　不为世间报，　而行菩萨道，

      　　　　愿成大觉智，　救济苦众生。

      　　　　三千大千界，　珍宝满其中，

      　　　　及诸上妙土，　其心不贪著。

      　　　　汝等愚痴心，　所作不善业，

      　　　　汝当自悔过，　菩萨不处俗。’

　　“迦葉，时大精进菩萨父母、眷属、知识及诸婇女，闻天神语，悉皆悔过，告菩萨言：‘随意出家！汝当饮食，勿令殒绝。’迦葉，时大精进不食七日，光明晖悦，颜色不变，唯心忆念正遍知身，一切诸天散华供养。时大精进过七日已，舍诸家业如弃涕唾。尔时，父母、同友、知识，及诸婇女八万四千，皆悉悲泣随而送之。尔时，大精进菩萨持画叠像入于深山，寂静无人禽兽之间，开现画像，取草为坐，在画像前结跏趺坐，正身正念观于如来。谛观察已，作如是念：‘如来如是希有微妙！画像尚尔端严微妙，况复如来正遍知身！’复作是念：‘云何观佛？’尔时，林神知彼菩萨心之所念，白菩萨言：‘善男子，汝如是念，云何观佛？若欲观佛，当观画像；观此画像不异如来，是名观佛；如是观者，名为善观。’时大精进作如是念：‘我今云何观此画像与如来等？’复作是念：‘如来像者，非觉非知；一切诸法亦复如是，非觉非知。如是像者，但有名字；一切诸法亦复如是，但有名字。如是名字，自性空寂，无所有；如来之身其相如是。如此画像，非证非得非果，非证者，非得者，非得果者，非住者，非去非来，非生非灭，非垢非净，非色非非色，非贪尽、非瞋尽、非痴尽，非阴、界、入，非初非中非后；一切诸法亦复如是，如来身相亦复如是。如此画像，非觉非作；一切诸法亦复如是，如来身相亦复如是。如此画像，非见非闻，非嗅非尝，非触非知，非出息非入息；一切诸法亦复如是，无有知者。如此画像，非欲界摄，非色、无色界摄；一切诸法亦复如是。如此画像，非初非中非后，非此非彼，非行非非行，非取非舍，非作非诵，非实非虚，非生死非涅槃；一切诸法亦复如是，如来身相亦复如是。’菩萨如是观如来身，结跏趺坐经于日夜，成就五通，具足无量，得无碍辩，得普光三昧，具大光明；成就天眼过于人眼，以此天眼，见于东方阿僧祇佛；得净天耳，诸佛世尊所说之法悉能听受，天耳净故，一一诸佛所说之法，听闻受持不相障碍。

      　　“迦葉，时大精进勤行精进满足七日，以智为食，不食世供，一切诸天散华供养。迦葉，时大精进不被袈裟，亦不见佛，不受禁戒，心但忆念学萨婆若。迦葉，菩萨应如是观如来身，非观非非观。迦葉，菩萨应如是观如来画像，如大精进菩萨摩诃萨观如来像；如是观已成大智慧，以此智慧，悉见十方阿僧祇佛，闻佛说法。

      　　“迦葉，尔时大精进菩萨，从山而出来至村落，为人说法。一会说法，二万众生住阿耨多罗三藐三菩提，无量阿僧祇众生住于声闻、缘觉功德，父母亲属皆住不退阿耨多罗三藐三菩提。迦葉，莫作异念！尔时大精进菩萨摩诃萨者，岂异人乎？我身是也。迦葉，是故菩萨摩诃萨，应学大精进菩萨摩诃萨，亦应学余诸大菩萨。

      　　“迦葉，当来末世后五百岁，有求菩萨诸善男子，无方便心，多诸贪著，于墙壁下，画如来像而求利养。彼作是说：‘我独供养，人无供养。’以修少善自高慢人，因此供养以自活命。迦葉，彼时众生不修三昧，不诵正典，但作此业；因此业故于施主边，获得衣服、饮食、卧具、汤药，以自活命。迦葉，汝观彼破戒菩萨，住不净戒，自称多闻。迦葉，彼破戒人不诵经典，供养形像因而自活。”

      　　尔时，摩诃迦葉白佛言：“世尊，希有世尊！希有善逝！世尊，广说愚痴凡夫谄曲之失。世尊，若有善男子、善女人，闻如是说，何有不住清净之戒？世尊，愿于未来此法久住，令彼善男子、善女人闻已惭愧：‘如来知我，如来觉我。’所作邪法，永令休息。”

      　　尔时，世尊告摩诃迦葉：“如来所说为善男子，闻我此法修行离恶，我为此人说如是法。”

      　　尔时，世尊说此经已，摩诃迦葉、弥帝隶菩萨、文殊师利童子，一切世间天、人、阿修罗、乾闼婆等，闻佛所说，皆大欢喜。

**大宝积经卷第九十**

唐三藏法师菩提流志奉诏译
------------------------

　　如是我闻：一时，佛在舍卫国祇树给孤独园，与大比丘众千二百五十人俱，菩萨摩诃萨五十万人。

      　　尔时，世尊如龙象王顾视观察，告诸菩萨摩诃萨言：“善男子，汝等谁能于后末世护持正法，摄受如来百千万亿那由他阿僧祇劫所集阿耨多罗三藐三菩提法，安住秘密种种方便成熟众生？”

      　　尔时，弥勒菩萨从座起，偏袒右肩，右膝著地，合掌白言：“世尊，我能堪任于后世时，护持如来百千万亿那由他阿僧祇劫所集阿耨多罗三藐三菩提法。”

      　　师子慧菩萨曰：“我能堪任，安住秘密种种方便成熟众生。”

      　　无尽意菩萨曰：“我能堪任，以广大愿度脱无尽诸众生界。”

      　　跋陀罗菩萨曰：“我能堪任，令诸众生得闻我名，皆悉成熟无空过者。”

      　　妙德菩萨曰：“我能堪任，于诸众生随所愿求悉令满足。”

      　　无畏菩萨曰：“我能堪任，摄受无边世界众生而作饶益。”

      　　金刚菩萨曰：“我能堪任，于恶趣中度诸众生令得解脱。”

      　　除障菩萨曰：“我能堪任，解脱众生烦恼系缚。”

      　　智幢菩萨曰：“我能堪任，灭除众生无明闇蔽。”

      　　法幢菩萨曰：“我能堪任，常行法施度脱众生。”

      　　日幢菩萨曰：“我能堪任，恒以安乐成熟众生。”

      　　月幢菩萨曰：“我能堪任，以诸功德成熟众生。”

      　　善眼菩萨曰：“我能堪任，与诸众生自性安乐。”

      　　观自在菩萨曰：“我能堪任，于诸恶趣拔济众生。”

      　　得大势菩萨曰：“我能堪任，度诸恶趣未度众生。”

      　　普贤菩萨曰：“我能堪任，令诸众生忆念过去经历受苦便得解脱。”

      　　善数菩萨曰：“我能堪任，调伏一切难调众生。”

      　　妙意菩萨曰：“我能堪任，乐小法者度令成熟。”

      　　善顺菩萨曰：“我能堪任，成熟下劣少智众生。”

      　　光积菩萨曰：“我能堪任，拔济堕于畜生趣者令得解脱。”

      　　不思议菩萨曰：“我能堪任，愍念成熟饿鬼众生令得解脱。”

      　　大威力菩萨曰：“我能堪任，为诸众生闭恶趣门。”

      　　无诤论菩萨曰：“我能堪任，为诸众生示解脱道。”

      　　贤吉祥菩萨曰：“我能堪任，究竟断除众生苦恼。”

      　　月光菩萨曰：“我能堪任，与诸众生毕竟安乐。”

      　　日光菩萨曰：“我能堪任，于诸众生未纯熟者令得成熟。”

      　　无垢菩萨曰：“我能堪任，令诸众生所有志乐皆得圆满。”

      　　断疑菩萨曰：“我能堪任，度脱一切下劣众生。”

      　　无畏菩萨曰：“我能堪任，摄受众生称赞利益。”

      　　慧胜菩萨曰：“我能堪任，随顺种种胜解众生皆得成熟。”

      　　光明菩萨曰：“我能堪任，恒以正勤拔济众生。”

      　　无量菩萨曰：“我能堪任，为诸众生于一切法示无为道。”

      　　无畏菩萨曰：“我能堪任，随诸众生种种志乐皆能示现。”

      　　宝胜菩萨曰：“我能堪任，示诸众生妙珍宝聚。”

      　　妙慧菩萨曰：“我能堪任，令诸众生见者欢喜皆得成熟。”

      　　宝藏菩萨曰：“我能堪任，度脱众生离诸障碍。”

      　　宝贤菩萨曰：“我能堪任，令诸众生自识宿命皆得成就。”

      　　宝手菩萨曰：“我能堪任，以诸珍宝惠施众生令得安乐。”

      　　胜意菩萨曰：“我能堪任，令诸众生永离贫穷。”

      　　喜见菩萨曰：“我能堪任，施诸众生一切乐具。”

      　　金刚菩萨曰：“我能堪任，为诸众生开示正道。”

      　　福相菩萨曰：“我能堪任，悦可众生令得度脱。”

      　　法超菩萨曰：“我能堪任，净除众垢而演说法。”

      　　无垢菩萨曰：“我能堪任，爱护众生悉令成熟。”

      　　法现菩萨曰：“我能堪任，常以正法度脱众生。”

      　　空寂菩萨曰：“我能堪任，令诸众生灭烦恼毒。”

      　　月胜菩萨曰：“我能堪任，为诸众生示法方所。”

      　　师子意菩萨曰：“我能堪任，常以法施利益众生。”

      　　童子光菩萨曰：“我能堪任，从卑下处拔出众生。”

      　　觉吉祥菩萨曰：“我能堪任，开示正道闭恶趣门。”

      　　金光菩萨曰：“我能堪任，示现身相成熟众生。”

      　　吉祥菩萨曰：“我能堪任，与诸众生常作利益。”

      　　持世菩萨曰：“我能堪任，为诸众生闭地狱门。”

      　　甘露菩萨曰：“我能堪任，令诸众生超度生死。”

      　　网明童子曰：“我能堪任于后末世，为诸众生示现光明，灭除烦恼。”

      　　尔时，舍利弗闻诸菩萨作如是等勇猛弘誓，成熟众生，叹未曾有，白佛言：“希有世尊！此诸菩萨摩诃萨不可思议，具足大悲方便善巧，勇猛精进而自庄严，一切众生无能测量，不可沮坏，所有光明无能障蔽。世尊，我当称赞是诸菩萨未曾有事，所谓堪任，有来求索头、目、耳、鼻、身体、手、足，一切诸物无所吝惜。世尊，我常思惟：‘若有人能逼迫如是诸菩萨等，从其求索若内若外一切财物，心无怯弱，当知皆是不可思议解脱菩萨。’”

      　　佛言舍利弗：“如是，如是，如汝所言。是诸菩萨智慧方便三昧境界，一切声闻及辟支佛所不能知。舍利弗，此诸菩萨摩诃萨，能现诸佛神通变化，满足众生诸所欲乐，而于诸法心无所动。若有众生乐为居士憍慢放逸，菩萨尔时为成熟故，现大居士威德之身而为说法。若有众生恃大势力而自憍慢，菩萨尔时为调伏故，现那罗延大力之身而为说法。若有众生志求涅槃，菩萨尔时为度脱故，现声闻身而为说法。若有众生乐观缘起，菩萨尔时为度脱故，现缘觉身而为说法。若有众生志求菩提，菩萨尔时为度脱故，即现佛身令入佛智。如是，舍利弗，是诸菩萨种种方便成就众生，悉令安住于佛法中。所以者何？唯有如来智慧解脱究竟涅槃，更无余乘而得度脱，以是义故名为如来；如来如实觉了如故，名为如来；知诸众生种种欲乐，悉能示现，故名如来；成就一切善法根本，断于一切不善根本，故名如来；能示众生解脱之道，故名如来；能令众生远离邪道，住于正道，故名如来；演说诸法真实空义，故名如来。舍利弗，菩萨如是知诸众生种种志乐，随应说法令得解脱，为诸愚夫开示实智；不动法界能现种种幻化庄严，令诸众生次第当得趣涅槃岸。

      　　“复次，舍利弗，在家菩萨住于慈愍不恼害心，应修二施。何者为二？一者、法施，二者、财施。出家菩萨应修四施。何等为四？一者、笔施，二者、墨施，三者、经本施，四者、说法施。无生法忍菩萨，应住三施。何等为三？所谓王位布施、妻子布施、头目支分悉皆布施。如是施者名为大施，名极妙施。”

      　　舍利弗白佛言：“世尊，是诸菩萨于贪瞋痴不怖畏耶？”

      　　佛言：“舍利弗，一切菩萨有二犯戒。何等为二？一者、瞋相应犯，二者、痴相应犯。如是二犯名大破戒。舍利弗，因贪犯者，为过微细难可舍离；因瞋犯者，为过粗重易可舍离；因痴犯者，为过深重复难舍离。所以者何？贪结能为诸有种子，生死蔓莚连持不绝，以是义故微细难断；因瞋犯者，堕于恶趣可速除断；因痴犯者，当堕八种大地狱中难可解脱。

      　　“复次，舍利弗，若有菩萨犯波罗夷者，应对清净十比丘前，以质直心殷重忏悔；犯僧残者，对五净僧殷重忏悔；若为女人染心所触，及因相顾而生爱著，应对一二清净僧前殷重忏悔。舍利弗，若诸菩萨成就五无间罪，犯波罗夷，或犯僧残戒，犯塔，犯僧，及犯余罪，菩萨应当于三十五佛前，昼夜独处殷重忏悔，应自称云：‘我某甲，归依佛，归依法，归依僧！

　　“‘南无释迦牟尼佛！南无金刚不坏佛！南无宝光佛！南无龙尊王佛！南无精进军佛！南无精进喜佛！南无宝火佛！南无宝月光佛！南无现无愚佛！南无宝月佛！南无无垢佛！南无离垢佛！南无勇施佛！南无清净佛！南无清净施佛！南无娑留那佛！南无水天佛！南无坚德佛！南无栴檀功德佛！南无无量掬光佛！南无光德佛！南无无忧德佛！南无那罗延佛！南无功德华佛！南无莲华光游戏神通佛！南无财功德佛！南无德念佛！南无善名称功德佛！南无红炎帝幢王佛！南无善游步功德佛！南无斗战胜佛！南无善游步佛！南无周匝庄严功德佛！南无宝华游步佛！南无宝莲华善住娑罗树王佛！

　　“‘如是等一切世界诸佛世尊常住在世，是诸世尊当慈念我！若我此生，若我前生，从无始生死已来所作众罪，若自作、若教他作，见作随喜；若塔、若僧、若四方僧物，若自取、若教他取，见取随喜；五无间罪，若自作、若教他作，见作随喜；十不善道，若自作、若教他作，见作随喜；所作罪障，或有覆藏、或不覆藏，应堕地狱、饿鬼、畜生，诸余恶趣边地下贱及蔑戾车，如是等处，所作罪障今皆忏悔！

      　　“‘今诸佛世尊，当证知我，当忆念我。我复于诸佛世尊前作如是言：若我此生，若于余生，曾行布施，或守净戒，乃至施与畜生一抟之食，或修净行，所有善根成就众生，所有善根修行菩提，所有善根及无上智，所有善根一切合集，校计筹量，皆悉回向阿耨多罗三藐三菩提。如过去、未来、现在诸佛所作回向，我亦如是回向。

　　“‘众罪皆忏悔，　诸福尽随喜，

      　　　　及请佛功德，　愿成无上智。

      　　　　去来现在佛，　于众生最胜，

      　　　　无量功德海，　我今归命礼！’

　　“如是，舍利弗，菩萨应当一心观此三十五佛而为上首，复应顶礼一切如来，应作如是清净忏悔。菩萨若能灭除此罪，尔时诸佛即现其身，为度一切诸众生故，示现如是种种之相，而于法界亦无所动，随诸众生种种乐欲，悉令圆满皆得解脱。

      　　“复次，舍利弗，菩萨若入大悲三昧，则能示现地狱、畜生、阎魔罗界成熟众生。菩萨若入大庄严三昧，则能示现长者之身成熟众生。若入殊胜三昧，则能示现转轮王身成熟众生。若入炽然威光三昧，则能示现帝释梵王殊妙色身成熟众生。菩萨若入一向三昧，则能示现声闻之身成熟众生。菩萨若入清净三昧，则能示现辟支佛身成熟众生。菩萨若入寂静三昧，则能示现诸佛色身成熟众生。菩萨如是入一切法自在三昧，随其志乐现种种身成熟众生，或现帝释身、或现梵王身、或现转轮圣王身，皆为成熟诸众生故，而于法界亦无所动。何以故？菩萨虽复随顺众生种种示现，不见身相及生相，无所得故。舍利弗，于意云何？如师子王大哮吼时，诸小野干能堪任不？”

      　　舍利弗言：“不也，世尊。”

      　　“又舍利弗，如大香象其所负重，驴堪任不？”

      　　“不也，世尊。”

      　　“又如帝释及梵天王威德自在，贫贱之人能堪任不？”

      　　“不也，世尊。”

      　　“又如大力金翅鸟王翱翔运动，诸余小鸟能堪任不？”

      　　“不也，世尊。”

      　　佛言：“舍利弗，是诸菩萨所有善根勇猛之力，依出离智，净诸罪垢，远离忧悔，得见诸佛及得三昧，亦复如是。如斯罪障，非诸凡夫、声闻、缘觉所能除灭。菩萨若能称彼佛名，昼夜常行是三种法，能灭诸罪，远离忧悔，得诸三昧。”

      　　尔时，优波离从禅定起，往诣佛所，顶礼佛足，右绕三匝，却住一面，白佛言：“世尊，我于静处独坐思惟，作如是念：‘世尊所说波罗提木叉清净戒学，为声闻、缘觉、菩萨乘者，作是说言：宁舍身命，终不舍戒。’世尊，若佛在世，若灭度后，云何名为声闻、缘觉波罗提木叉？云何名为菩萨乘者波罗提木叉？世尊说我于持律中最为第一，我当云何能了毗尼善巧之义？若我从佛亲闻受持，逮无所畏，然后乃能为他广说。今此大众诸来菩萨，及比丘僧，悉皆集会。善哉！世尊，唯愿广说，决定毗尼，断除疑悔。”

      　　尔时，世尊告优波离：“汝今当知，声闻、菩萨学清净戒，所发心、所修行异。优波离，有声闻乘持清净戒，于菩萨乘名大破戒；有菩萨乘持清净戒，于声闻乘名大破戒。云何名为声闻乘人虽持净戒，于菩萨乘名大破戒？优波离，声闻乘人，乃至不应起于一念更受后身，是名声闻持清净戒，然于菩萨名大破戒。云何菩萨持清净戒，于声闻乘名大破戒？菩萨摩诃萨，修行大乘，能于无量阿僧祇劫，堪忍受身不生厌患，是名菩萨持清净戒，于声闻乘名大破戒。以是义故，为菩萨乘说不尽护戒，为声闻乘说尽护戒；为诸菩萨说开遮戒，为诸声闻说唯遮戒；为菩萨乘说深心戒，为声闻乘说次第戒。

      　　“云何菩萨持不尽护戒，声闻乘者持尽护戒？菩萨乘人虽持净戒，于诸众生应当随顺，声闻乘人不应随顺，是故菩萨持不尽护戒，声闻乘人持尽护戒。

      　　“云何名为菩萨持开遮戒，声闻乘人持唯遮戒？若诸菩萨于大乘中发趣修行，日初分时有所犯戒，于日中分不离一切智心，如是菩萨戒身不坏；若日中分有所犯戒，于日后分不离一切智心，如是菩萨戒身不坏；若日后分有所犯戒，于夜初分不离一切智心，如是菩萨戒身不坏；若夜初分有所犯戒，于夜中分不离一切智心，如是菩萨戒身不坏；若夜中分有所犯戒，于夜后分不离一切智心，如是菩萨戒身不坏；若夜后分有所犯戒，于日初分不离一切智心，如是菩萨戒身不坏。以是义故，菩萨乘人持开遮戒，设有所犯，不应失念妄生忧悔自恼其心；于声闻乘有所犯者，便为破坏声闻净戒。何以故？声闻持戒，断除烦恼如救头燃，所有志乐但求涅槃，以是义故，名声闻乘持唯遮戒。

      　　“复次，优波离，云何菩萨持深入戒，声闻乘人持次第戒？菩萨乘人，于恒沙劫受五欲乐游戏自在，未曾舍离菩提之心，如是菩萨不名失戒。所以者何？菩萨善能守护安住菩提之心，乃至梦中一切结使不为其患；而是菩萨所有烦恼渐渐当尽，不应一生便尽诸结。声闻乘者，成熟善根如救头燃，乃至一念不喜受生。以是义故，大乘之人持深入戒，说有开遮，名不尽护；声闻乘人持次第戒，名曰唯遮，名为尽护。何以故？优波离，求大乘者，于阿耨多罗三藐三菩提，甚为难得，具大庄严乃能成就。是故菩萨虽于无量阿僧祇劫往来生死，终不生于厌离之心。以是义故，如来观察为大乘人不应一向说厌离法，不应一向说于速证涅槃之法，应当为说慈喜相应甚深微妙无染之法，远离忧悔无系著法，无障无碍性空之法。菩萨闻已，于生死中而无厌倦，决定圆满无上菩提。”

      　　尔时，优波离白佛言：“世尊，若有菩萨贪心相应而犯于戒，或有菩萨瞋心相应而犯于戒，或有菩萨痴心相应而犯于戒。世尊，如是菩萨于三犯中何者为重？”

      　　尔时，世尊告优波离言：“若诸菩萨修行大乘如恒沙劫，贪心相应而犯戒者，其罪尚轻；若一瞋心而犯于戒，其罪甚重！何以故？因贪犯戒摄受众生，因瞋犯戒弃舍众生。优波离，所有诸结能摄众生，菩萨于此不应生畏；所有诸结能舍众生，菩萨于此应生怖畏。优波离，如佛所说，贪欲难舍为过微细，瞋恚易舍为过粗重，痴难舍离过复粗重。优波离，于烦恼中，若难舍离小犯之罪，是诸菩萨应当堪忍；若易舍离大犯之罪，如是烦恼，乃至梦中不应忍受。以是义故，大乘之人因贪犯戒，我说是人不名为犯；因瞋犯戒为大犯戒，名大过患，名大堕落，于佛法中是大留难。优波离，若诸菩萨于毗尼中无善方便，贪相应犯便生怖畏，瞋相应犯不生怖畏；若诸菩萨于毗尼中有善方便，贪相应犯不生怖畏，瞋相应犯生大怖畏。”

      　　尔时，文殊师利法王子在大众中白佛言：“世尊，一切诸法毕竟毗尼，何所调伏？”

      　　佛告文殊师利：“若诸凡夫了知诸法究竟毗尼，如来终不说于调伏。以不知故，如来为令觉了诸法毕竟毗尼，渐次为说诸毗尼法。”

      　　尔时，优波离白佛言：“世尊，如来说此决定毗尼，文殊师利于是法中未有所说。善哉！世尊，愿令文殊师利为少解说。”

      　　佛告文殊师利：“汝今当说究竟毗尼善巧之义，是优波离愿乐欲闻。”

      　　尔时，文殊师利法王子语优波离言：“一切诸法毕竟寂灭，心寂灭故，名究竟毗尼。一切诸法我不可得，无染著故，名不悔毗尼。一切诸法本性清净，无颠倒故，名最胜毗尼。一切诸法如如实际，离诸见故，名清净毗尼。一切诸法不来不去，无分别故，名不思议毗尼。一切诸法无住无著，念念灭故，名净诸趣毗尼。一切诸法住虚空际，离诸相故，名自性远离毗尼。一切诸法无去来今，不可得故，名三世平等毗尼。一切诸法不可安立，心平等故，名永断疑惑毗尼。优波离，是为法界究竟毗尼，诸佛世尊依此成道。若善男子，于是法中不善观察，则为远离如来净戒。”

      　　时，优波离白佛言：“世尊，文殊师利所说诸法不可思议。”

      　　尔时，世尊告优波离言：“文殊师利所说之法，依不可思议无碍解脱。以是义故，凡所说法离诸心相，谓心解脱，增上慢人令得离于增上慢故。”

      　　优波离白佛言：“世尊，云何声闻及菩萨乘增上慢者？”

      　　佛告优波离：“若有比丘，作是思惟：我断贪欲，名增上慢；我断瞋恚及以愚痴，名增上慢；贪欲法异，诸佛法异，名增上慢；瞋恚法异，诸佛法异，名增上慢；愚痴法异，诸佛法异，名增上慢；谓有所得，名增上慢；谓有所证，名增上慢；谓有解脱，名增上慢；见诸法空，名增上慢；见于无相，名增上慢；见于无愿，名增上慢；见于无生，名增上慢；见无所作，名增上慢；见有诸法，名增上慢；见法无常，名增上慢；谓诸法空何用修习，名增上慢。优波离，是名声闻乘人增上慢者。

      　　“云何名为菩萨乘人增上慢者？若诸菩萨作是思惟：我当发心求一切智，名增上慢；我当修行六波罗蜜，名增上慢；唯依般若波罗蜜而得解脱，更无余法而得出离，名增上慢；此法甚深，此非甚深，名增上慢；此法是净，此法非净，名增上慢；此诸佛法，此缘觉法，此声闻法，名增上慢；此法应作，此不应作，名增上慢；此是深法，此非深法，名增上慢；此是近法，此非近法，名增上慢；此是正道，此是邪道，名增上慢；我于阿耨多罗三藐三菩提，为疾得耶？不疾得耶？名增上慢；一切诸法不可思议无能知者，我能了知，名增上慢；乃至于不可思议阿耨多罗三藐三菩提，而起思惟为大执著，是名菩萨增上慢者。”

      　　尔时，优波离白佛言：“世尊，云何比丘离增上慢？”

      　　佛告优波离：“若于一切不思议法无所执著，是名究竟无增上慢。”

      　　尔时，世尊欲重宣此义，而说偈言：

　　“一切戏论从心起，　不应分别法非法，

      　　　如是见法不思议，　彼人处世常安乐。

      　　　凡夫迷惑随心转，　多劫轮回诸有中，

      　　　若知法性皆无性，　是名真实不思议。

      　　　若有比丘念诸佛，　非善思惟非正念，

      　　　于佛妄生分别想，　而此分别无真实。

      　　　若有思惟于空法，　如是凡夫住邪道，

      　　　但以文字说于空，　文字与空何可得？

      　　　若有思惟寂静法，　是心非有本无生，

      　　　心行觉观皆戏论，　无念名为见诸法。

      　　　一切诸法无思念，　有心有念尽皆空，

      　　　若人爱乐观察空，　于此无念勿生念。

      　　　法同草木无知觉，　若离于心不可得，

      　　　众生自性无所有，　一切诸法皆如是。

      　　　如因日光眼能见，　夜则缘离无所睹，

      　　　若眼自能见色者，　何故待缘方能了？

      　　　眼常因彼诸光明，　能见种种青黄色，

      　　　当知见性依众缘，　是故知眼不能见。

      　　　设有闻诸悦意声，　闻已即灭而无住，

      　　　推其去处不可得，　以分别故生声想。

      　　　一切诸法但言声，　文字于中假安立，

      　　　是声无有法非法，　凡愚不知妄生著。

      　　　我为世间叹布施，　而施根本不可得，

      　　　无所说中而演说，　是故佛法不思议。

      　　　我常叹说持净戒，　亦无众生破戒者，

      　　　破戒之性犹虚空，　清净持戒亦如是。

      　　　我说忍辱为最胜，　无见无生为忍性，

      　　　实无少法可瞋者，　由是说名殊胜忍。

      　　　我说昼夜常精进，　寤寐恒觉为无上，

      　　　虽经多劫勤修行，　然于所作无增减。

      　　　禅定解脱及三昧，　开示世间如实门，

      　　　法性本来无所动，　随顺假说诸禅定。

      　　　观察觉了名智慧，　了知诸法名智人，

      　　　诸法自性无所有，　亦无观察了知者。

      　　　我常叹说修苦行，　爱乐头陀寂静法，

      　　　能知诸法不可得，　是名清净知足人。

      　　　我说地狱诸苦事，　死入大怖恶道中，

      　　　无量众生起厌心，　实无恶趣可来往。

      　　　刀杖鉾槊众苦具，　亦无有能造作者，

      　　　由分别故而见有，　无量楚毒迫其身。

      　　　园林种种妙华敷，　宫殿众宝相辉映，

      　　　亦无有人能作者，　皆从分别妄心生。

      　　　虚伪之法诳世间，　凡夫系著生颠倒，

      　　　犹如分别诸幻焰，　于此取舍悉皆空。

      　　　我说发趣菩提心，　利益世间最殊胜，

      　　　而实菩提不可得，　亦无发趣菩提者。

      　　　心性清净常光明，　真实无伪无爱染，

      　　　凡夫分别生贪著，　而彼烦恼本来空。

      　　　诸法自性常寂静，　何有贪欲及瞋痴？

      　　　不见生贪离欲处，　尔乃名为得涅槃，

      　　　其心未曾生染著，　由是成就大菩提。

      　　　于无数劫修众行，　度脱无量诸众生，

      　　　众生自性不可得，　实无众生可度者。

      　　　譬如世间大幻师，　化作无边千亿众，

      　　　还复害此诸化人，　于此幻化无增损。

      　　　一切众生如幻化，　求其边际不可得，

      　　　若知如是无边性，　斯人处世无疲厌。

      　　　了知诸法如实相，　常行生死即涅槃，

      　　　于诸欲中实无染，　调伏众生言离欲。

      　　　大悲利益诸众生，　而实无人无寿者，

      　　　不见众生而利益，　当知此事甚为难。

      　　　如以空拳诱小儿，　示言有物令欢喜，

      　　　开手拳空无所见，　小儿于此复号啼。

      　　　如是诸佛难思议，　善巧调伏众生类，

      　　　了知法性无所有，　假名安立示世间。

      　　　以大慈悲劝说言，　于我法中最安乐，

      　　　汝应出家舍恩爱，　当得沙门殊胜果。

      　　　既已出家勤修习，　如所修行得涅槃，

      　　　复观诸法如实相，　实无诸果而可得。

      　　　果无所有而得证，　于此方生希有心，

      　　　快哉大悲人师子，　善说相应如实法。

      　　　一切诸法如虚空，　安立百千名句义，

      　　　或说名为禅解脱，　或名根力或菩提。

      　　　而此根力本无生，　禅定菩提亦非有，

      　　　无色无形不可取，　但以方便示众生。

      　　　我说修行有所证，　当知远离一切相，

      　　　若谓于中有所得，　是则非证沙门果。

      　　　诸法自性无所有，　当于何处言得证？

      　　　所说得证为无得，　如是了知乃名得。

      　　　众生得果名殊胜，　我说众生本不生，

      　　　尚无众生而可得，　云何当有得果者？

      　　　譬如良田无种子，　于中终不有芽生，

      　　　如是众生不可得，　当于何所而言证？

      　　　一切众生性寂灭，　无有得其根本者，

      　　　若能了知如是法，　斯人灭度永无余。

      　　　过去无数百千佛，　无有能度众生者，

      　　　若此众生真实有，　毕竟无能得涅槃。

      　　　一切诸法皆寂灭，　未曾有法可生者，

      　　　若能如是见诸法，　彼人已出于三界。

      　　　是则无碍佛菩提，　于中究竟无所有，

      　　　若能了知如是法，　我说名为离欲人。”

　　尔时，世尊说此偈已，二百比丘增上慢者，诸漏永尽，心得解脱；六万菩萨得无生忍。

      　　尔时，优波离白佛言：“世尊，当何名此经？我等云何奉持？”

      　　佛告优波离：“此经名为《决定毗尼》，亦名《摧灭心识》，汝应受持。”

      　　佛说此经已，尊者优波离，诸比丘众，文殊师利并诸菩萨摩诃萨，及一切世间天、人、阿修罗等，闻佛所说，皆大欢喜，信受奉行。
