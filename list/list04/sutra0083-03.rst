第0083-03部～大方广佛华严经六十卷（第二十一卷～第三十卷）
================================================================

**东晋天竺三藏佛驮跋陀罗等译**

**大方广佛华严经卷第二十一**

金刚幢菩萨十回向品第二十一之七
------------------------------

　　佛子。何等为菩萨摩诃萨第八如相回向。佛子。此菩萨摩诃萨。成就念智。安住不动。离痴正念。直心不动。成就坚固不可坏业。一切智境界得不退转。得大乘勇猛无畏之心。修习无尽善根。积集胜妙善根。修白净法增长大悲。得正直宝。常能正念一切诸佛白净法。回向心不退转。乐求菩萨道巧妙方便。出生清净坚固善根。正念修习智慧功德。为调御师具足出生一切善根。智慧方便回向众生。慧眼清净悉能观察一切善根。长养无量种种善根。分别境界善根。具足善根。清净善根。一向善根。修习善根。行善根。思惟善根。平等广说善根。菩萨摩诃萨。如是善根。有种种门。种种境界。种种相。种种事。种种分别。无量行。无量语言道。出生无量分别修行。种种庄严善根。悉能正持十力诸乘。菩萨摩诃萨。修习如是种种善根。一观无二。一切智境菩萨摩诃萨。以如是等善根回向。欲令具满无碍身修菩萨行。欲令口业清净无碍修菩萨行。欲令具足无碍心业安住大乘具无碍心。令菩萨行皆悉清净。得无量大施心充满一切众生。得法自在心照一切法普示世间。得最胜不可坏心。得清净一切种智。发菩萨心普照一切。正念三世一切诸佛。念佛三昧悉得具足。满足离害正直之心。远离怨敌。任持众生。充满一切。而无休息。于十力智悉得安住。得深三昧。悉能遍游一切世界。无所染着。悉住一切刹。而无厌足。化度众生未曾休息。出生无量巧便思慧。具足成就一切菩萨不思议慧。得离痴智。悉能分别一切世界。于一念中。悉能严净一切佛刹。于诸通慧而得自在。入一切法真实之相。示现严净一切世间。于一刹中见一切刹。究竟不坏智能持一切刹。以菩萨庄严具而庄严之。应现一切悉能调伏无量众生。一佛世界广大如法界。一切世界亦复如是。得究竟智诣一切刹一切普持。菩萨摩诃萨。以此善根回向佛刹。令众生充满。回向分别受持智慧。如为己身。为众生回向亦复如是。令一切众生。永离地狱饿鬼畜生阎罗王处。令一切众生。悉能除灭诸障碍业。令一切众生。悉得等心平等智慧。令诸怨敌具慈心乐清净智慧。令一切众生。智慧现前圆满具足普照一切。令一切众生。具真实智离垢正直菩提心无量智慧满足。令一切众生。示现平等安隐善趣。菩萨摩诃萨。如是回向。修习善根。及一切愿。如大云雨。令一切众生。皆悉清净。令一切众生。为功德福田。令一切众生。守护受持菩提内藏。令一切众生。离诸障碍安住无碍清净法界。令一切众生。满足无碍诸通智慧。令一切众生。得自在身。游行十方。如应示现。令一切众生。得无痴善根一切种智。令一切众生。摄取一切。悉令清净。令一切众生。远离障碍嗔恚之心。究竟成就一切种智。复次菩萨摩诃萨。若见可乐国土。林树华果。或见可乐名香上服。珍宝财物。诸庄严具。或见可乐园观村邑。聚落王都。或见可乐自在帝王。或见可乐阿练若处。菩萨摩诃萨。见如是已。修巧方便。出生无量净妙功德。乐求实义。为众生故。而不放逸。善能修习一切善根。犹如大海难可测量。具足善根不可穷尽。一切功德皆悉满足。亦不分别种种善根。巧妙方便清净回向。示现无量诸行善根。常念一切未曾忘失众生境界。如善根。平等善根。菩萨摩诃萨。善根如是回向。令一切众生。志常乐见无量诸佛。如法不取法性。无数众生平等清净。亦复如是。令一切众生。悉得诸佛随意爱乐供给侍者。令一切佛国。除灭烦恼清净可乐。令一切众生。悉得见闻无量佛法。心常爱乐。常乐守护诸菩萨行。乐以爱眼观善知识。令一切众生。见可乐法。令一切众生。乐持正法。令一切众生。于佛法中得可乐明。令一切菩萨。悉得可乐大施之心。于诸法中得无所畏乐。为众生分别广说。得菩萨可乐三昧诸陀罗尼。得一切菩萨授记智慧。得一切菩萨甚可爱乐自在示现。具足诸佛圆满说法。得可乐方便分别说法。得可乐大悲。发菩萨心。诸根悦豫。得可爱乐诸如来家。教化众生心不休息。得菩萨可乐无尽法藏。于无量劫一一世界化度众生。于现在佛所得可爱乐巧妙方便。得可爱乐深妙方便。无所障碍。永离愚痴。具足可乐平等离欲一切诸法断诸障碍。决定深解不二法界。具足可乐离欲际等一切诸法入真实际。得菩萨可乐无诤满足之法。具足可乐金刚藏心一切种智。勇猛精进清净成满。具足可乐清净善根摧伏怨敌灭障道法。具足可乐无上菩提一切种智。常现在前充满众生。如是菩萨摩诃萨长养善根。得净慧明。常为善知识之所摄护。如来慧日明照其心。灭除痴闇。净修正法。入诸智业。善学智地分别法界。一切善根善能回向。一切菩萨诸善根海。尽其原底。成就智慧。深入坚固。明解善根。了达诸度。菩萨摩诃萨。善根如是回向不着世界。不着众生界。心无所依。寂然不乱。正念诸法。具足诸佛无选择智。不违三世一切诸佛正回向门。不违一切平等正法。不坏佛相。等观三世。了众生空无所依住。顺如来道普照诸法。解真实义渐至诸地。如实分别一切诸法。智慧周满具足坚固。未曾忘失修习正业。常乐寂静正趣离生。了一切法犹如幻化。解一切法无有自体。观一切义及种种行。于语言道而无所著。所有诸法皆从缘起。观甚深法生实智回向。观察寂灭一切诸法皆入一观。不违诸法种种异相善解回向。修菩萨道善根回向。摄取众生。长养三世菩萨一切回向。如是菩萨摩诃萨以无恐怖心善根回向。一切佛法以无量心善根回向。一切众生皆悉清净以无我无我所心善根回向。于十方界无所染着以无余心善根回向。于一切境界世界无所染着。行离世间法善根回向。得出世法不着众生善根回向。见诸胜道善根回向。离虚妄法。出生真实善根回向。如法门至一切道。无量无边善根回向。如如善根亦尔。回向众生解了诸法。如性如善根亦尔。回向一切法自性无有自性。如相如善根亦尔。回向一切法无相真实相。如法如善根亦尔。回向佛法不退转。如行如善根亦尔。回向一切如来所行。如境界如善根亦尔。回向三世诸佛满足境界。如安立如善根亦尔。回向安立一切众生。如随顺如善根亦尔。回向尽未来劫随顺不断。如量如善根亦尔。回向众生心与虚空等。如充满如善根亦尔。回向一念满一切世界。如久住如善根亦尔。回向离一切世间住住究竟住。如不生如善根亦尔。回向不生满足一切佛法。如坚固如善根亦尔。回向坏散一切烦恼。如不坏如善根亦尔。回向一切众生不可破坏。如明如善根亦尔。回向普照一切。如一切处如善根亦尔。回向至一切处道。如一切时如善根亦尔。回向随顺一切时。如一切如善根亦尔。回向一切众生随顺清净。如一切平等如善根亦尔。回向一切行平等。如一切法眼如善根亦尔。回向一切众生悉得法眼如不倦如善根亦尔。回向一切行菩萨道而无疲倦。如甚深如善根亦尔。回向一切第一深法。如无所有如善根亦尔。回向知一切无所有。如不出如善根亦尔。回向一切无所显现。如离曀如善根亦尔。回向明眼离曀清净。如无比如善根亦尔。回向菩萨无比之行。如寂静如善根亦尔。回向一切常乐寂静。如无根如善根亦尔。回向究竟无根之法。如无量无边如善根亦尔。回向一切无量无边众生皆悉清净。如无著如善根亦尔。回向究竟无所著际。如无碍如善根亦尔。回向灭除一切障碍。如非世间行如善根亦尔。回向远难一切世间行法。如不系如善根亦尔。回向不系一切生死。如无行如善根亦尔。回向远离一切诸行。如住如善根亦尔。回向一切住于如住。如一切法成如善根亦尔。回向众生所学成就。如一切法平等如善根亦尔。回向一切具平等行。如一切法不舍如善根亦尔。回向不舍尽未来际一切众生。如一切法不尽如善根亦尔。回向一切无尽众生。如不违一切法如善根亦尔。回向一切众生不违三世诸佛。如摄一切法如善根亦尔。回向一切众生悉摄善根令无有余。如一切法同如善根亦尔。回向悉同三世诸佛。如一切法不离如善根亦尔。回向悉摄世间及离世间。如不可坏如善根亦尔。回向一切众生不可沮坏。如无恚如善根亦尔。回向一切众生一切魔业所不能动。如不浊如善根亦尔。回向一切菩萨行无有垢浊。如不乱如。善根亦尔。回向一切众生离诸尘乱。如不可尽如善根亦尔。回向一切世间法所不能尽。如菩提如善根亦尔。回向觉悟一切诸法。如不失如善根亦尔。回向一切众生不失直心。如照如善根亦尔。回向一切众生悉以大智光明普照一切。如不可说如善根亦尔。回向一切不可说智。如持一切众生如善根亦尔。回向一切持菩萨行。如随顺一切语言如善根亦尔。回向一切无言智慧。如离一切种种法如善根亦尔。回向示现一切佛刹及诸如来成最正觉示现无量神力自在。如离虚妄如善根亦尔。回向世间悉离虚妄。如一切身遍至如善根亦尔。回向无量身遍一切刹。如不受生如善根亦尔。回向无生巧妙方便示现受生。如无不有如善根亦尔。回向三世一切诸佛自在神力及一切刹在身内现。如夜如善根亦尔。回向一切夜施作佛事得无上明。如昼如善根亦尔。回向一切在昼众生。悉令善觉见诸如来自在神力住不退法轮离痴清净。如半月及一月如善根亦尔。回向一切众生住一切时巧妙方便。于一念中悉能分别一切时节。如年岁如善根亦尔。回向受持种种诸劫严净诸根了达诸根。如一切劫成败如善根亦尔。回向一切劫净住无染一切众生清净调伏众生。如未来如善根亦尔。回向尽一切未来际修习菩萨清净妙行。悉能满足无量大愿。如世如善根亦尔。回向一切众生。于一念中见一切佛乃至未曾一念远离。如至一切处道如善根亦尔。回向一切众生得不坏道超出三界。如有无如善根亦尔。回向一切诸有清净知无所有。如净如善根亦尔。回向一切菩萨净行出生无上菩提之具。如明净如善根亦尔。回向得菩萨一切三昧明净之心。如离垢如善根亦尔。回向离一切垢净心满足。如无我所如善根亦尔。回向摄取无我我所清净之心充满十方一切佛刹。如平等如善根亦尔。回向得无尽一切智永离痴爱普照一切。如无数如善根亦尔。回向一切智乘力住巧方便法云普覆一切世界。如平等住如善根亦尔。回向一切众生具菩萨行住一切智。如分别一切众生界如善根亦尔。回向一切善根现前满无碍智。如一切众生语言如善根亦尔。回向解了一切诸语言法。如不离一切众生如善根亦尔。回向摄取一切众生具足善根远离生死。如广如善根亦尔。回向受持三世佛所说法修习菩萨离痴之行。如不休息如善根亦尔。回向一切劫。修菩萨行未曾休息。安处众生于摩诃衍。如一切法第一如善根亦尔。回向开净法门无碍净念摄一切法。如无量赞叹如善根亦尔。回向得无量赞叹智慧菩萨实行。如离炽然如善根亦尔。回向离炽然法灭除众生炽然令得清净。如不动如善根亦尔。回向善根安住不动满足普贤菩萨愿行。如诸佛境界如善根亦尔。回向一切众生智慧境界皆悉满足。除灭一切烦恼境界。如不可坏如善根亦尔。回向善根一切魔业所不能坏悉能调伏众邪外道。如非可修非不可修如善根亦尔。回向离一切修非修虚妄断一切虚妄。如不退如善根亦尔。回向常见一切诸佛未曾中退修习庄严菩提之心。如一切语言如善根亦尔。回向分别一切语言。如不着一切法如善根亦尔。回向一切众生悉无所著。令一切众生行普贤行。如一切地如善根亦尔。回向一切众生悉得随顺智慧之地普贤庄严。如不可断如善根亦尔。回向一切法中得无畏无断一切语言周满具足能广演说。如无漏如善根亦尔。回向一切众生皆令具足无漏善根菩提之心。逮得法智解了分别。如无有觉法无有灭法如善根亦尔。回向觉悟一切诸法。于一念顷皆悉充满无量法界。如过去非同未来非故现在非异如善根亦尔。回向发起新新菩提心。愿除灭生死清净众生。如三世中不取虚妄如善根亦尔。回向过去未来皆悉清净现在念念现成正觉。如一切诸佛菩萨具足如善根亦尔。回向一切众生具足佛智大愿方便。如常净无染污如善根亦尔。回向一切众生悉除烦恼。一切种智清净满足。菩萨摩诃萨。如是回向时。等一切佛刹。净一切世界故。等一切世间。转不可坏清净法轮故。等一切菩萨。出生一切智愿故。等观诸佛无有二故。等观诸法不坏自性故。等观三世。巧方便智解语言道故。一切菩萨行等所种善根悉能回向故。知一切时。随时修习。不舍佛事故。一切业报平等不着世间。出生离世善根故。神力自在与诸佛等。随顺世间等现佛事故。佛子。是名菩萨摩诃萨第八如相回向。菩萨摩诃萨。安住此回向。得无量无边清净法门。为人中雄而无所畏。大师子吼。成就无量无数菩萨。于一切时未曾休息。得佛无量无边满足身。一身充满一切世界。得佛无量无边满足音声。发一音声。一切众生无不闻者。得佛无量无边满足力。于一毛道。安置一切世界。得佛无量无边满足自在神力。置一切众生于一微尘。得一切佛无量无边满足解脱。于一众生身中。现一切佛刹。一切如来成最正觉。得一切佛无量无数满足三昧正受。善方便力。于一三昧中。悉能出生一切三昧得一切佛无量无边满足辩才。说一句法。尽未来劫而不穷尽。悉除一切众生疑惑。得一切佛无量无边满足胜众生法。示现一切众生萨婆若十力等觉。佛子。是为菩萨摩诃萨以一切善根随顺如相回向。尔时金刚幢菩萨。承佛神力。普观十方。以偈颂曰。

　　菩萨心安住　　离痴常正念

  　　忍辱离恼害　　修集无量德

  　　其心无嫌恨　　正直常清净

  　　诸业庄饰世　　悉能善分别

  　　菩萨思惟业　　种种无有量

  　　若益众生业　　修习常履行

  　　善能顺世间　　普令一切喜

  　　随应众生业　　菩萨分别行

  　　永离诸恚碍　　知法亦知义

  　　安住调御地　　饶益一切众

  　　觉悟诸善法　　无量不可数

  　　悉能分别知　　回向益众生

  　　以此深方便　　具足诸地智

  　　灭除众烦恼　　如如善回向

  　　普摄一切趣　　安住如实法

  　　如是业回向　　悉令无所著

  　　深乐生处道　　修习真如法

  　　无性无所有　　明德者回向

  　　日夜及半月　　一月年数劫

  　　一切皆悉如　　功德亦如是

  　　如世及诸刹　　众生一切法

  　　趣非趣如实　　回向悉无余

  　　如如性如实　　思惟如是性

  　　诸功德回向　　悉皆顺真如

  　　如如性如是　　诸法无所有

  　　如如离自性　　智者业回向

  　　如诸相如实　　诸生亦如是

  　　如如自性实　　诸业亦如是

  　　如如无有量　　一切业如是

  　　无缚亦无解　　诸业悉清净

  　　如是真佛子　　安住不可动

  　　成就智慧力　　入佛方便藏

  　　觉悟法王法　　无缚亦无著

  　　无碍无转心　　亦复无所转

  　　法身所摄业　　随顺众生相

  　　深入真实相　　相亦非是相

  　　如是不思议　　思议不可尽

  　　深入不思议　　思非思寂灭

  　　如是思惟法　　分别一切业

  　　除灭诸烦恼　　是名功德王

  　　菩萨一切报　　无尽智所印

  　　尽法无尽性　　无尽方便灭

  　　心不在内外　　心亦无所有

  　　妄取故有法　　不取则寂灭

  　　佛子如是知　　法空无自性

  　　诸法无自在　　最胜觉无我

  　　如如等众生　　觉法性如是

  　　彼见不思议　　无相智不惑

  　　如是深修习　　一向求菩提

  　　所愿不退转　　饶益众生故

  　　菩萨舍此身　　无死虚妄想

  　　解了心如化　　调伏一切众

  　　观彼顺正念　　世间业报起

  　　菩萨悉救护　　三界无有余

  　　了知众想行　　皆悉是虚妄

  　　菩萨知非实　　亦不坏法性

  　　彼如是回向　　智慧妙善根

  　　怜愍一切众　　令入深方便

　　佛子。何等为菩萨摩诃萨。第九无缚无著解脱心回向。此菩萨摩诃萨。于一切善根。不生轻心。不轻出生死心。不轻摄善根心。不轻专求一切善根心。不轻悔过心。不轻随喜善根心。不轻礼他方佛心。不轻恭敬合掌业心。不轻礼拜塔庙尊重业心。不轻劝请他方诸佛转法轮业心。菩萨摩诃萨。常乐摄受彼诸善根。坚固不坏彼善根。安住彼善根。思惟彼善根。长养彼善根。不着彼善根。具正直心具彼善根。不选择彼善根。随顺彼诸佛境界善根。见彼善根得自在力。菩萨摩诃萨。以无缚无著解脱心。彼善根回向具足普贤身口意业。以无缚无著解脱心。修习普贤勇猛精进。以无缚无著解脱心。具足普贤无碍音声陀罗尼门。充满十方。以无缚无著解脱心。具足普贤得见一切佛诸陀罗尼。以无缚无著解脱心。具足普贤妙音陀罗尼。分别一切音声。悉能演说无量法云。以无缚无著解脱心。得持普贤一切劫行陀罗尼。于一切世界。具足修习诸菩萨行。以无缚无著解脱心。于一众生身。尽未来劫。示现普贤菩萨一切自在神力。如一众生身。一切众生身。亦复如是。以无缚无著解脱心。悉得普贤自在神力。示现现在一切诸佛菩萨众中。修菩萨行。以无缚无著解脱心。得普贤一法门。于无量无数劫。示现诸佛无尽自在。悉能度脱一切众生。以无缚无著解脱心。得普贤种种法门自在。于无量无数劫。示现诸佛无尽自在。悉能度脱一切众生。以无缚无著解脱心。得普贤自在。于念念中。令无量众生。安住十力心无厌足。以无缚无著解脱心。得普贤菩萨自在。于一切众生身。皆悉得见诸佛自在。修普贤行。以无缚无著解脱心。得普贤自在。于一言中。悉能分别一切众生音声语言。调伏一切众生。安住萨婆若地。以无缚无著解脱心。得普贤自在。于一众生身中。悉能容受一切众生。彼悉自谓逮得佛身。以无缚无著解脱心。得普贤自在。于一华中。令一切严净世界皆悉安住。菩萨摩诃萨。复作是念。以此无缚无著解脱心善根。出生普贤微妙音声。充满法界十方佛刹。随其所应皆悉得闻。以此普贤无缚无著解脱心善根。如普贤。于念念中见尽过去际无量无边世界诸佛。闻所说法受持不忘。庄严佛家。以此无缚无著解脱心善根。如普贤尽未来劫。于一切世界中。演说诸法皆悉究竟。以此无缚无著解脱心善根。于一切世界成最正觉出兴于世。以此无缚无著解脱心善根。能以一光普照虚空等一切世界。修习普贤菩萨所行。以此无缚无著解脱心善根。得无量无边智慧。皆能随顺诸地神通。成就普贤菩萨所行。以此无缚无著解脱心善根。悉得究竟如来智慧。于一切劫。说如来智。诸劫悉尽。而智无穷尽。具足普贤菩萨所行。以此无缚无著解脱心善根。于法界等一切如来菩萨所行。悉能修习身口意业。而无懈怠犹如普贤。以此无缚无著解脱心善根。得一切佛无上菩提。义身不违法身。辞辩净地而不可坏乐说辩才无尽之藏。调伏一切众生具普贤愿。以此无缚无著解脱心善根。入一一法门。普照无量不可思议世界。于一切法门。尽其原底。修习普贤菩萨所行。逮得究竟萨婆若地。以此无缚无著解脱心善根。于一一境界中。悉以一切种智。分别了知一切种智。犹无穷尽。究竟普贤庄严彼岸。修菩萨行。具足成就方便大王。以此无缚无著解脱心善根。从此生尽未来际生。具足普贤菩萨所行。及一切种智离痴法王。以此无缚无著解脱心善根。得无碍法明。普照一切诸菩萨行。常修正业。具足普贤自在方便。以此无缚无著解脱心善根。悉得无量方便。不可思议方便。菩萨方便。一切智方便。调伏菩萨方便。转无量法轮方便。不可说不可说时方便。种种说法方便。无分际无畏方便说一切法无余方便。得如是等一切随顺方便智。修习普贤菩萨所行。以此无缚无著解脱心善根。具足身业。令一切众生。皆悉欢喜。得菩萨不退转清净善根。究竟安住普贤诸业。以此无缚无著解脱心善根。得清净智。悉能分别众生语言。一切口业清净庄严。音辞微妙言无能及。修习受持普贤所行。以此无缚无著解脱心善根。悉能分别一切佛刹。一切众生。一切诸法。一切庄严。其心清净出生一切如来法藏。究竟一切智。善能随顺普贤所行。以此无缚无著解脱心善根。清净直心得一切佛无碍法身。具足解脱。修如来法。摄佛功德。住佛境界。大智普照。修习菩萨清净之行。随顺方便。悉能分别一切法藏。出生无量大乘自在。悉能示现无量无边一切众生无上大道。具足普贤行愿回向。以此无缚无著解脱心善根。得明利根。善调伏根。于一切法自在根。无穷尽根。修习一切善根根一切佛境界平等根。授一切菩萨不退转记大精进根。分别一切佛法金刚界根。一切如来智慧光照金刚焰根。分别一切诸根自在根。令一切众生安住一切智根。无量根。满足一切根。无碍清净根。平等修习诸愿根。以此无缚无著解脱心善根。得一切菩萨神力。住持无量身神力。无量智慧境界神力。不离一处悉能示现一切佛刹神力。菩萨无碍不可制持自在神力。示现摄取一切佛刹安置一处自在神力。一身充满一切佛刹自在神力。菩萨无碍解脱自在神力。少方便一念自在神力。依无所有。自在神力。以一毛悉缚无量世界。悉持游行法界等佛刹示现众生。令得究竟妙智慧门自在神力。修习普贤菩萨所行。以此无缚无著解脱心善根。于一念顷。悉能往诣无量佛刹。于一身中。悉能容受无量佛刹。逮得甚深微妙智地。善能分别诸佛世界。得无生心。悉入普贤菩萨法门。生菩萨行。以此无缚无著解脱心善根。生如来家。修菩萨行。具足无量无数不思议法。无量大愿皆悉成满。分别一切法界。及三世法界。而无懈怠。随顺普贤菩萨诸行。究竟智界。以此无缚无著解脱心善根。于一毛道。分别无量无数佛刹。悉能包容一切法界究竟空界。如一毛道。一切法界虚空界等。一切毛道亦复如是。以普贤菩萨清净法门。开智慧眼。以此无缚无著解脱心善根。能以无量无数阿僧祇劫。以为一念。能以一切众生诸念。以为一念。此诸方便。皆由普贤菩萨深心究竟。以此无缚无著解脱心善根。于一身内。悉能容受无量诸身。如一身。一切身亦复如是。具足普贤菩萨回向。以此无缚无著解脱心善根。悉入一切诸佛境界。常见诸佛虚空界等清净法身。相好庄严。神力自在。梵音微妙。具足广说无碍正法。闻彼佛法悉能受持。于彼佛身了无所有。悉得普贤菩萨无量大愿。永离众生心想见倒。以此无缚无著解脱心善根。入一切世界。入翻覆世界。入伏世界。于一念中。悉能遍入十方世界一切佛刹。分别因那网世界。分别一切平等法界。令杂世界悉为一形。无量种种世界无量方便入深法界。皆如虚空。而亦不坏世界之性。修普贤行住菩萨地。以此无缚无著解脱心善根。悉能分别一切诸想。众生想。法想。佛刹想。方想。佛想。世想。业想。行想。解脱想。根想。时想受持想。烦恼想。清净想。成熟想。见诸佛想。转法轮想。闻法解想。调伏想。种种方便出生想。种种地想。入菩萨想。修习菩萨功德想。菩萨三昧正受想。菩萨三昧起想。菩萨境界想。劫成坏想。明想。闇想。昼想。夜想。半月一月年岁时变想。去想。来想。坐想。立想。觉想。睡想。如是等一切诸想。于一念中。悉能了知心无虚妄。悉离诸想。心无所著。远离障碍。一切如来智慧充满。一切佛法。长养善根。以一切佛身以熏其身。常为诸佛之所摄取。于白净法未曾退失。善能修学等正觉法。究竟彼岸。修行诸佛普贤所行。具足诸愿。受如来记。于一念中。得入方便地。究竟智满足安住。以此无缚无著解脱心善根。以一一心观无量心。离诸虚妄而无所依。心不一故。所行各异。业相不同。令一切众生。勇猛精进。出生普贤智慧之宝。犹如普贤。以此无缚无著解脱心善根。于一处悉能分别无量诸处。如一处。一切处亦复如是。悉决定知满足普贤大愿智宝。

**大方广佛华严经卷第二十二**

金刚幢菩萨十回向品第二十一之八
------------------------------

　　以此无缚无著解脱心善根。于一业分别知无量诸业种种缘造。如一业。一切诸业亦复如是。修习普贤菩萨行业智地。以此无缚无著解脱心善根。于一法中。悉分别知一切诸法。于一切法中。亦知一法。分别诸法而不违不着。以此无缚无著解脱心善根。于一语中。悉分别知无量言音。犹如呼响。如一语中。一切语言亦复如是。于彼言音无所依着。住菩萨行智慧成就。逮得普贤无碍净耳。以此无缚无著解脱心善根。于一一法中。悉能演说不可说不可说诸法。长养善根。不可思议。应时说法一切时解脱决定了知众生诸根。随其所应闻佛音声。佛一妙音悦无量众。一如来所菩萨大众充满法界。究竟了知一切诸行。住普贤地。于念念中。如说入法。长养不可说妙智慧身。尽未来劫。于一切世界一切佛所。悉能修习虚空等行。勇猛如普贤。修习大智慧。具足一切行。安住普贤地。以此无缚无著解脱心善根。于一一根中。皆悉了知无量诸根。不可数意不思议境界。修普贤行法门诸根。

　　以此无缚无著解脱心善根。具菩萨行。生真实妙智。知色微细。知身微细。知刹微细。知劫微细。知世间微细。知方微细。知时微细。知数法微细。知业微细。知报微细。知清净微细。如是等一切微细。于一念中。皆悉了知。随顺普贤菩萨所行。成就普贤真实智慧。离恐怖心。离愚痴心。离散心。离乱心。调伏诸根心。一心。正受心。善分别诸法心。善安住智慧心。行普贤行。随顺普贤菩萨回向心。以此无缚无著解脱心善根。知众生趣微细。知众生死微细。知众生生微细。知众生处微细。知众生生微细。知众生种类微细。知众生界微细。知众生行微细。知众生取微细。知众生境界微细。如是等一切微细。于一念中。悉能了知。修普贤行。而无懈倦。以此无缚无著解脱心善根。悉分别知初发意菩萨等。一切菩萨诸行微细。菩萨处微细。菩萨自在微细。菩萨游行无量佛刹微细。菩萨法明微细。菩萨净眼微细。菩萨具足深心微细。菩萨往诣诸如来大众微细。菩萨诸陀罗尼智门微细。菩萨无量无边无所畏地一切诸辩方便演说微细。菩萨无量无边三昧相微细。菩萨见一切佛三昧微细。菩萨庄严三昧微细。菩萨法界三昧智慧微细。菩萨自在三昧智慧微细。菩萨三昧智慧微细。菩萨受持尽未来际三昧智慧微细。菩萨胜妙智慧分别一切菩萨三昧微细。菩萨无量无边一切菩萨出生三昧分别了知微细。菩萨出生三昧智慧往诣一切诸如来所微细。修习一切菩萨广大甚深无碍三昧。究竟一切种智。得方便地。一切通地。分别实义地。菩萨离痴智。修习普贤无量诸行微细。以此无缚无著解脱心善根。于一念中。悉知菩萨一切住微细。悉知菩萨地微细。菩萨种种行微细。菩萨出生回向微细。菩萨得一切诸佛藏微细。菩萨分别智慧微细。菩萨大愿神力自在微细。演说菩萨三昧微细。菩萨神力方便微细。菩萨印微细。菩萨一生补处微细。菩萨生兜率天微细。菩萨处天宫微细。菩萨严净佛刹微细。菩萨观察人中微细。菩萨放大光明微细。菩萨了达家法微细。菩萨眷属法微细。菩萨一切世界受生法微细。菩萨一身示一切身命终微细。菩萨身入母胎微细。菩萨处母胎微细。菩萨在胎中显现法界等大众自在神力微细。菩萨在母胎显现一切佛自在微细。菩萨生法微细。菩萨游行七步无畏智微细。菩萨现在王宫方便法微细。菩萨出家求道调伏诸根修法微细。菩萨菩提树下坐道场法微细。菩萨降魔成最正觉法微细。如来端坐道场放光明微细。普照十方一切世界微细。显现如来无量无边自在神力微细。如来师子吼大般涅槃微细。如来教化一切众生未曾有失微细。知如来金刚菩提心微细。显现如来住持一切世界微细。于一切世界尽未来劫施作佛事而无休息微细。究竟受持一切法界微细。虚空界等一切世界为化众生故。普现佛身出兴于世微细。一如来身现无量身微细。去来现在一切诸佛智慧眷属微细。如是一切功德微细。我当悉知具足究竟得到彼岸。清净示现一切众生。于念念中。智慧周满得不退转。修菩萨行。具足普贤回向功德之地。受持一切如来菩萨所行。不离菩萨诸智慧门。一切方便皆悉清净。普能安隐一切众生。修菩萨行。具足菩萨诸地功德。得金刚幢回向之门。出生无量法界诸功德藏。常为诸佛之所护念。入诸菩萨深净法门。演说一切微妙法义。无所违失。悉能慈愍一切众生。于念念中。究竟了知思议不思议地诸功德藏。于不思议出生思议。示诸法门离语言道。得智慧地。一切菩萨皆悉同等。尽未来际。修菩萨行。未曾休息。具普贤行。远离世间一切妄想。及语言道。具足受持大愿自在。修菩萨行。未曾断绝。以此无缚无著解脱心善根。入一切众生性智微细。分别众生性智微细。具足演说众生性智微细。染着众生性智微细。众生不动性智微细。众生动性智微细。无量无边趣趣众生性智微细。不可思议众生种种行性智微细。众生无量烦恼性智微细。众生无量清净性智微细。如是等一切众生性境界智微细。于一念中。如实了知。调伏安隐一切众生。如应说法而不失时。常转法轮摄取众生。说诸法门。修菩萨道。智慧具足。化身无量。安隐众生。悉令欢喜。慧日普照。深入菩提。心得菩萨自在智觉悟。安住菩萨智境界。修习大乘智。究竟普贤行。以此无缚无著解脱心善根。悉能分别虚空法界等一切世界智微细。小世界智微细。中世界智微细。不净世界智微细。清净世界智微细。无比世界智微细。杂世界智微细。广世界智微细。狭世界智微细。无碍庄严世界智微细。一切世界诸佛出世示现一切智微细。演说一切世界智微细。一身充满一切世界智微细。放无量光普照一切世界智微细。一切世界一切诸佛显现自在神力智微细。一妙音声普闻十方一切世界智微细。一切世界现在诸佛大众围绕智微细。一切法界作一佛刹智微细。一佛刹作一切佛刹智微细。一切世界如梦智微细。一切世界如电智微细。如是等一切世界智微细。悉分别知。究竟了达菩萨诸行皆悉如幻。究竟普贤菩萨行自在智。得普贤菩萨明观。行一切菩萨行无有休息。悉离颠倒。见一切佛。及佛自在。得无碍身智无所依。诸善根法无所染着。心之所行悉无所有。舍离诸方坚固之相。严净菩萨所行之相。而未曾取一切智相。不着众生三昧庄严智慧。随顺一切法界。于一切世界。修菩萨行。以此无缚无著解脱心善根。深入无量法界智微细。演说一切法界智微细。度广法界智微细。分别不可思议法界智微细。分别一切法界智微细。于一念中。充满一切法界智微细。等观一切法界智微细。一切法界境界无所有智微细。观察一切法界无碍智微细。解一切法界不生智微细。身持一切法界自在智微细。如是等一切法界智微细。皆悉究竟。成普贤行。受持智慧。得法自在。令众生欢喜。不舍义身。不见法身。出生无碍平等之智。得无碍行。不着诸法。离一切有。真实无染。随顺世间。行语言法。常乐寂静。不舍实义。智慧清净。灭除虚妄。一切所有悉非坚固觉悟无量一切法界。一切世间平等不二。一切诸法亦复不二。无所依止。得入普贤菩萨行门。究竟成就平等智慧。以此无缚无著解脱心善根。悉能分别一切诸劫智微细。无量劫即是一念智微细。一念即无量劫智微细。阿僧祇劫即是一劫智微细。一劫即是阿僧祇劫智微细。长劫即是短劫智微细。短劫即是长劫智微细。入有佛劫无佛劫智微细。数知一切劫无余智微细。说一切劫非劫智微细。一念中觉过去未来现在际一切诸劫无余智微细。如是等一切诸劫。一念中。以如来智知。得一切菩萨行圆满王心。得普贤菩萨究竟行心。得一切离虚妄心。得不退大愿心。得示现无量无边世界网中一切如来遍充满心。得闻持诸佛善根菩萨行心。得与一切众生大无畏心。得一切劫中示现诸佛出兴世心。得一一世界中尽未来以行菩萨道无休息心。得一切世界中如来身业充满菩萨身心。以此无缚无著解脱心善根。知无量甚深法智微细。胜法智微细。杂法智微细。庄严法智微细。广说一切诸法智微细。一切法即是一法智微细。一法即是一切法智微细。一切法悉入非法智微细。非法入一切法亦不违法智微细。入一切佛法方便无有余智微细。如是一切诸微细法。以无碍智悉能了知。得一切行同一行心。得究竟无量无边法界心。得无畏力。分别法心。决定安住诸无碍行。以一切智充满诸根。一切佛智。正念方便。皆悉现前。成就诸佛广大功德。充满世界。普入一切诸如来身。示现一切菩萨身业。出妙音声普遍世界。一切佛所。得威神力智慧意业。出生无量分别方便一切种智。修普贤行。得不退转智。以此无缚无著解脱心善根。知出生一切佛刹无余智微细。出生一切众生诸通智慧无余智微细。出生诸法业报无余智微细。出生一切众生心无余智微细。出生随时说法无余智微细。出生分别一切法界无余智微细。出生虚空界等三世智慧无余智微细。出生一切语言道法无余智微细。出生一切世间诸法无余智微细。出生离世间行法无余智微细。如是等一切出生智微细。一切如来道。一切菩萨道。一切众生道。出生智微细。修菩萨行。安住普贤行。随义随味。皆如实知。如梦如电如幻如响如化寂灭。一切法界无有真实。无所染着。出生诸佛平等智慧。皆悉究竟。修普贤行。出生微细智。菩萨摩诃萨以如此无缚无著解脱心善根。皆悉回向。不妄取世间及世间法。不妄取菩提及菩萨。不妄取菩萨行及出生死道。不妄取一切佛及佛法。不妄取调伏不调伏众生。不妄取善根及回向。不妄取自己及他人。不妄取施物及受者。不妄取菩萨行及菩提。不妄取法及解法者。如是菩萨摩诃萨。无缚无著解脱心善根回向。无缚无著解脱身。无缚无著解脱口。无缚无著解脱业。无缚无著解脱报。无缚无著解脱世间。无缚无著解脱佛刹。无缚无著解脱众生。无缚无著解脱法。无缚无著解脱智。菩萨摩诃萨。如是回向时。则与三世诸佛一切菩萨回向同等。成就安住三世诸佛一切菩萨回向。于三世诸佛菩萨回向。得不退转。随顺过去一切佛教。具足未来一切佛教。得现在一切佛教。满足过去诸佛平等正法。成未来诸佛平等正法。向现在诸佛平等正法。与行过去一切佛境界。住未来一切佛境界。等现在一切佛境界。与三世诸佛善根无异。住三世诸佛所住。与三世诸佛同一境界。不违三世诸佛。佛子。是为菩萨摩诃萨第九无缚无著解脱心善根回向。菩萨摩诃萨。安住此回向。一切善根回向。一切金刚山所不能坏。于一切众生。第一殊胜。一切众魔所不能坏。悉能摧灭众魔邪业。普现一切世界。行菩萨行。以善方便。广为众生。说诸佛法。舍离愚痴。随顺一切佛法智慧。菩萨摩诃萨。随所生处。行住坐卧。一切常得不坏眷属。得清净念。悉能闻持三世一切诸如来法。尽未来际劫。行菩萨行。未曾休息。而无染着。得普贤行。诸愿满足。得一切智施作佛事悉得诸佛菩萨无量自在。尔时金刚幢菩萨。承佛神力。普观十方。以偈颂曰。

　　菩萨未曾有慢心　　一切诸方无比尊

  　　随本所修功德业　　亦复不起轻慢心

  　　所修一切诸功德　　不为自己及他人

  　　以无缚着解脱心　　回向饶益一切众

  　　永离一切自高愿　　亦复弃舍憍慢心

  　　于最胜所起身业　　劝请说法种种行

  　　所作无量诸功德　　饶益一切众生类

  　　安住无著解脱心　　回向一切诸如来

  　　世间无量群生类　　种种方便诸技术

  　　胜妙甚深微细事　　悉能具足分别知

  　　世间所有种种身　　斯由身业之所得

  　　觉悟无量生死行　　逮得不退智慧门

  　　十方一切无量刹　　微细胜妙伏世界

  　　菩萨深入智慧门　　于一毛孔悉了知

  　　一切众生无量心　　明者了知即一心

  　　菩萨觉悟智慧门　　不舍增长诸业行

  　　一切众生种种根　　上中下品各不同

  　　所有甚深诸功德　　菩萨随性悉了知

  　　一切众生种种业　　上中下品差别相

  　　菩萨深入如来力　　悉能具足分别知

  　　不可思议无量劫　　悉能了知即一念

  　　一切十方所行业　　菩萨觉悟清净知

  　　悉能逆顺知三世　　分别其相各不同

  　　而亦不违平等相　　是即离痴菩萨行

  　　一切众生无量行　　爱慢诸结各不同

  　　菩萨别相分别知　　亦复不舍无相观

  　　十方世界诸如来　　具足示现大自在

  　　难见难得难思议　　菩萨悉能分别知

  　　兜率陀天大导师　　无比最胜人师子

  　　功德甚深广清净　　一切如实见其性

  　　示现降神处母胎　　无量自在大神变

  　　成佛涅槃转法轮　　一切世间莫能转

  　　人中师子初生时　　一切诸胜悉奉敬

  　　天王帝释梵天王　　诸有智者悉敬侍

  　　十方一切无有余　　无量无数诸法界

  　　无始无末无中间　　示现无量自在力

  　　人中尊导现生已　　游行诸方各七步

  　　观察一切众生类　　无碍法门觉一切

  　　观见众生没五欲　　人中师子现微笑

  　　众生盲冥愚痴覆　　我当度脱三有苦

  　　大师子吼出妙音　　我为世间第一尊

  　　显现明净智慧灯　　永灭生死愚痴闇

  　　人中师子出世间　　放大光明无有量

  　　断除一切诸恶道　　无量众苦究竟灭

  　　或时示现处宫殿　　或现舍家行学道

  　　人中师子现自在　　饶益一切众生故

  　　菩萨初坐道场时　　六反震动诸大地

  　　普放无量大光明　　遍照五道众生类

  　　震动一切魔宫殿　　开发十方众生心

  　　昔于菩萨有缘者　　皆悉觉悟真实义

  　　一毛道中无量乘　　十方一切诸佛刹

  　　众生道乘无有量　　彼现最胜大神变

  　　如是方便随顺觉　　如一切佛所演说

  　　若诸如来所不说　　亦悉解了分别知

  　　除灭一切众魔怨　　普覆三千大千界

  　　深入一切无碍门　　能坏一切诸魔道

  　　如来或在诸佛刹　　或复现处诸天宫

  　　或复现身梵宫殿　　菩萨悉见无障碍

  　　转于清净妙法轮　　如来法身无边际

  　　悉于三世一切劫　　最胜演说无穷尽

  　　诸佛无等师子座　　悉皆充满十方界

  　　种种妙相而庄严　　佛处彼座难思议

  　　真佛子等悉围绕　　充满法界无有余

  　　说菩萨行无边际　　随顺诸佛出要道

  　　智者能以一方便　　摄诸佛法无有余

  　　种种庄严最胜法　　皆悉充满于法界

  　　无等无量妙自在　　示现一切种种身

  　　又现诸趣无量生　　或现采女众围绕

  　　示现出家行学道　　欲令众生诸根利

  　　乃至示现般涅槃　　分布舍利起塔庙

  　　如是种种无量行　　如来演说佛所住

  　　一切如来诸功德　　究竟遍知到彼岸

  　　如是种种无量行　　于一切劫无休息

  　　亦未曾生忧戚心　　菩萨皆悉善回向

  　　一切诸佛自在力　　及佛无量诸功德

  　　菩萨随顺悉了知　　普为一切众生说

  　　如是一切诸法王　　随彼无量诸境界

  　　于一念中悉觉悟　　而亦不舍菩萨行

  　　一切最胜甚深法　　及诸佛刹正法道

  　　随顺觉悟殊胜行　　究竟回向到彼岸

  　　有数无数一切劫　　菩萨深解即一念

  　　具足修习菩萨行　　于彼胜道不退转

  　　十方无量一切刹　　或有净妙或垢秽

  　　及彼一切诸如来　　菩萨皆悉分别知

  　　于念念中悉明了　　不可思议无量劫

  　　如是了知三世劫　　具足安住究竟行

  　　深入了达心所行　　善方便行一切法

  　　一切佛刹菩萨行　　悉能明了分别知

  　　出生智慧无有量　　出生众生及诸法

  　　出生菩提力自在　　一切皆悉无边际

  　　深入一切无有余　　分别一切诸妙法

  　　悉分别知同异相　　具足广修菩萨行

  　　十方一切诸佛刹　　彼有无量无数众

  　　彼彼诸性各不同　　菩萨皆能分别知

  　　过去一切诸如来　　未来现在诸导师

  　　若能如是知回向　　则与三世诸佛等

  　　若能如是知回向　　则与最胜功德等

  　　则与最胜智慧等　　则与最胜所行等

  　　一切世间莫能坏　　诸所学者悉成就

  　　随顺一切诸最胜　　善能观察于世间

  　　菩萨所行不可量　　无量功德悉具足

  　　坚固安住如来行　　具足分别自在力

　　佛子。何等为菩萨摩诃萨第十法界等无量回向。佛子。此菩萨摩诃萨。离垢缯系顶。受大法师记。能广法施。成大慈悲。安立众生于菩提心。饶益众生。未曾休息。以菩提心长养善根。为一切众生作调御师。示诸众生一切智道。为一切众生作法藏日。善根净光普照一切。等心普观一切众生。欲令众生常行善根。未曾休息。增长清净微妙智慧。不舍一切善根道业。为一切众生作大智慧采宝导师。开示一切安隐正道。以一切众生为首修行诸法。令一切众生。得不可坏真善知识。长养善根。菩萨摩诃萨。行法施等一切善法。摄取萨婆若心。究竟正力到于彼岸。修行坚固难坏菩提之心。常乐大愿。修习菩提。依善知识。离谄曲心。专求菩提。分别无量一切智门境界。菩萨摩诃萨。于彼善根回向广大而无限碍。乃至一句一味。佛所说法。若有能闻。若持若说。以此善根如是回向。一心正念无量无边虚空等世界中三世诸佛。行菩萨行。以此善根回向。令一切佛。常守护念。于一世界。尽未来劫。为一众生。修菩萨行。如一世界。乃至虚空法界等。一切世界尽未来劫。为一众生。修菩萨行。为一切众生。亦复如是。为一切众生。以大庄严。而自庄严。不生离佛善知识想。得是想故。常见现在一切诸佛。乃至未曾违离一佛。诸佛菩萨。所赞梵行。皆悉满足。行不缺梵行。具足不破梵行。不浊梵行。无垢梵行。不退梵行。不坏梵行。诸佛所赞梵行。无依梵行。无所有梵行。离倒清净顺行三世诸佛菩萨梵行。无碍梵行。无取梵行。无诤梵行。无择梵行。安住梵行。无比梵行。不动梵行。不乱梵行。无恚梵行。如我行梵行。令一切众生。皆悉安住此诸梵行。修习梵行。具足梵行。清净梵行。离垢梵行。明照梵行。离尘梵行。离曀梵行。离热梵行。离缠梵行。离一切疑梵行。离一切恼害梵行。得到彼岸。何以故。菩萨若自不修梵行。令他净修梵行。无有是处。菩萨自退梵行。令他具足梵行。无有是处。菩萨自破梵行。令他安立梵行。无有是处。菩萨自离梵行。令他立梵行道。无有是处。菩萨自灭梵行。令他修习梵行。无有是处。菩萨不乐梵行。令他乐修梵行。无有是处。菩萨不住梵行。令他安住梵行。无有是处。菩萨不究竟梵行。令他究竟梵行。无有是处。菩萨自舍梵行。令他不舍安住梵行。无有是处。菩萨坏散梵行。令他摄取梵行。无有是处。何以故。菩萨摩诃萨。如说修行远离颠倒。又能广说离颠倒法。实语实行。修习清净身口意业。离诸染污。行无碍处。灭一切障。菩萨摩诃萨。自正直心。令他正直心法。菩萨修习忍辱。以诸善根。调伏其心。令他修忍。以诸善根调伏其心。菩萨自离疑悔。令他离诸疑悔。菩萨自得欢喜信心。令他得不坏信。菩萨自行坚法。令他行坚法。菩萨摩诃萨。善根如是回向。复次菩萨摩诃萨。以法施等诸善根门。如是回向。以此善根。令一切众生悉得诸佛无尽法门。分别解说诸佛法门。摧灭一切外道邪论。令辞理穷屈。悉得三世一切诸佛所说法海。于一一生法。一一方便法。一一语言法。一一施设法。一一教法。一一说法。一一法门。一一入法。一一决定法。一一住法。悉得无量无边无尽法藏。得无畏法。深入四辩。广为众生。说微妙法。尽未来际。而无穷尽。成正直心。离诸颠倒。生无碍道。言无谬失。众生闻法。悉皆欢喜。解了众生一切言音。得不退转一切法明。一切众生欢喜无量。悉皆安住一切种智。具足离痴明净法辩。闻持诸法。悉能分别一切世界。得法界等无量身。于一念中。悉能充满一切法界。微妙音声。遍满无量无边法界。示现眷属。充满法界。修法界等菩萨净业。得法界等无量菩萨所住。得法界等无量决定法。学法界等无量诸法究竟。住法界等无量菩萨行。回向法界等无量菩萨内法。菩萨摩诃萨。善根如是回向。令一切众生。具足萨婆若。安住萨婆若。复次菩萨摩诃萨。善根如是回向。见法界等无量一切佛。调伏法界等无量众生。严净法界等无量佛刹。得法界等无量菩萨智。得法界等无量无所畏。得法界等无量深妙辩。得法界等无量一切菩萨陀罗尼。得法界等无量不可思议菩萨住。具足法界等无量功德藏。具足法界等无量实义善根。菩萨摩诃萨。复作是念。以此善根。令一切众生。悉得是法。具足成满如我无异。一切行等。功德等。智慧等。力等。无畏等。自在等。正觉等。说法等。如实义等。论议等。诸通等。菩萨摩诃萨。善根如是回向。复次菩萨摩诃萨。以此善根如是回向。如法界无量出生智慧。亦复如是。如法界无量所见诸佛。亦复如是。如法界无量往诸佛刹。亦复如是。如法界无量菩萨所行。亦复如是。如法界不可断得一切智。亦复如是。如法界等一得一切智。亦复如是。如法界自然清净。令一切众生清净。亦复如是。如法界随顺悉至一切。令一切众生。行普贤菩萨行。亦复如是。如法界庄严一切众生。令一切众生。得普贤菩萨庄严。亦复如是。如法界不可坏。令一切众生。得不坏善根。亦复如是。复次菩萨摩诃萨。以此善根如是回向。令一切诸佛菩萨。皆悉欢喜。令诸善根。趣萨婆若。令诸善根。趣一切智。至一切道。令一切众生。常见诸佛。菩萨摩诃萨以此善根。如是回向。见一切佛。能作佛事故回向。见一切佛。不于佛事生住着心。故回向。见一切佛。悉令众生。普得清净故回向。见一切佛。悉能了知故回向。见一切佛。悉无所著故回向。见一切佛。悉能分别无碍法故回向。见一切佛。具普贤行故回向。见一切佛。未曾失时故回向。见一切佛。出生菩萨无量诸力故回向。见一切佛。不忘其法故回向以此善根如是回向。解法界无生。解法界无自性。解法界如如。解法界无依。解法界无妄。解法界离相。解法界寂静。解法界无处所。解法界无去无集。解法界无坏。复次菩萨摩诃萨。善根如是回向。以此法施所摄善根。令一切众生。成大法师。住一切佛无量自在。令一切众生。作无上法师。安立众生于一切智。令一切众生。成无坏法师。一切问难无能穷尽。令一切众生。作无碍法师。具足诸法无碍照明。令一切众生。作智藏法师。巧方便说一切佛法。令一切众生。成就如来自在法师。能善巧说诸如来智。令一切众生。作净眼法师。广说实法。不由他教。令一切众生。作正持佛法法师。具足说法。不失一味。令一切众生。作离相法师。以诸妙相。而自庄严。放无量光。广说诸法。令一切众生。作大身法师。一身充满无数佛刹。兴大法云。普雨佛法。令一切众生作不失佛法大海法师。一切世间无能坏者。令一切众生。作具足圆满日光法师。放佛慧光。悉能显照一切诸法。令一切众生。作随顺问答法师。善巧方便广说诸法。令一切众生。作究竟众行到彼岸法师。善巧方便开无量法藏。令一切众生。作建立正法法师。分别演说如来道智。令一切众生。作了达诸法法师。赞叹功德不可穷尽。令一切众生。作不虚诳法师。入深真妙诸方便际。令一切众生。作善觉魔事法师。悉能坏散一切诸魔。令一切众生。作诸佛摄护法师。未曾暂起我我所心。令一切众生作安隐正法法师。悉得菩萨一切愿力。菩萨摩诃萨。以此善根如是回向。不选择业故回向。不选择报故回向。不选择愿故回向。不选择法故回向。不选择事故回向。不选择因故回向。不选择成法故回向。不选择名身味身句身故回向。不选择回向故回向。不选择义故回向。

**大方广佛华严经卷第二十三**

金刚幢菩萨十回向品第二十一之九
------------------------------

　　菩萨摩诃萨。以此善根如是回向。不着色故回向。不着声香味触法故回向。不求生天故回向。不求欲乐故回向。不着欲境界故回向。不求眷属故回向。不求自在故回向。不求生死乐故回向。不着生死故回向。不着死此生彼故回向。不求三有乐故回向。不求欲相应故回向。不求乐处故回向。不毒心故回向。不坏善根故回向。不依三界故回向。不味着诸禅解脱三昧正受故回向。不求住声闻缘觉乘故回向。但欲调伏一切众生满足萨婆若究竟无碍智故回向。欲令一切善根。清净无碍故回向欲令一切众生。超出生死得大乘智故回向。欲满足金刚菩提心故回向。欲究竟成就不死法故回向。欲无量庄严诸佛种姓。示现一切智自在故回向。欲具足菩萨一切法明神力自在故回向。欲于法界虚空界等一切佛刹。行普贤行而不退转。以离痴金刚大庄严而自庄严。安住普贤菩萨地故回向。欲尽未来劫行普贤行度脱众生。示现一切诸佛庄严行地。安住不断故回向。菩萨摩诃萨如是平等心回向。平等法心回向。一切众生无量心回向。无诤心回向。无所有心回向。不乱心回向。等入三世心回向。于三世诸佛种姓心回向。得不死神通心回向。得如来涅槃心回向。令一切众生离地狱饿鬼畜生阎罗王处故回向。令一切众生。除灭障道法故回向。令一切众生。悉具善根欢喜故回向。欲不失转法轮时故回向。欲令一切众生成十力轮。到彼岸故回向。欲令满足无量无边菩萨清净法愿故回向。欲令成就善知识器。随顺一切善知识教。具菩提心宝故回向。欲令一切住佛深法。正直修习一切佛法。具足无上智慧光明故回向。欲令一切菩萨。无碍慧明常现在前故回向。欲令一切常见诸佛现在前故回向。欲令一切得明净法门故回向。欲令一切离诸恐怖。具无所畏菩提心门故回向。欲令一切得菩萨不可思议诸住智门故回向。欲令一切大悲救护悉得清净故回向。欲令一切无余佛刹皆悉庄严故回向。欲令一切除灭一切魔业钩饵。及魔巧术故回向。欲令一切修菩萨行。不着一切佛刹故回向。欲令一切度一切佛法。得一切智广大心故回向。菩萨摩诃萨以此善根。欲令正念清净故回向。欲决定故回向。欲摄取一切佛法分别了知故回向。欲得无量无边无碍智故回向。欲得清净正直心故回向。欲令一切众生。修习大慈心故回向。修习大悲心故回向。修习喜心故回向。修习舍心故回向。得二种无碍解脱。安住善根故回向。欲分别一切缘起法故回向。欲分别缘起法。得法化生心故回向。欲得勇猛幢心故回向。欲得不坏幢藏故回向。欲坏一切魔故回向。欲得一切清净无碍法心故回向。欲行一切菩萨行。得不退转心故回向欲得乐求胜妙心故回向。欲得一切功德法自在智乐求一切智故回向欲满一切愿。灭一切恶。受离垢记。得佛自在。为一切众生。转不退法轮故回向。欲令如来诸妙胜法。无量智慧日光。庄严大智光明。普照一切众生法界故回向。欲调伏一切众生皆悉欢喜。成就大愿。尽未来劫。行菩萨行。灭诸烦恼。离垢清净。坏裂爱网。除愚痴闇。具足离垢无碍之法。修行菩萨不退转行。得一切种智故回向。欲令一切众生得无碍无上妙智慧身。示现无量诸佛身故回向。菩萨摩诃萨。善根如是回向。不着五欲。不依三界。何以故。菩萨摩诃萨。以无染污善根回向。远离嗔恚善根回向。舍离愚痴善根回向。不可沮坏善根回向。远离憍慢善根回向。除灭谄曲善根回向。以正直心善根回向。精勤修习善根回向。菩萨摩诃萨。如是回向时。得大欢喜。于菩萨行。得正希望。趣摩诃萨道。具佛种姓。得佛智慧。离一切恶。降伏众魔。悉能调伏一切众生。令善知识皆悉欢喜。己所修愿皆悉成满。请一切众生。设大施会。

　　复次菩萨摩诃萨。以此法施善根。如是回向。令一切众生。皆悉具足清净法音。得柔软音。得和悦音。得不可思议音。得可爱乐音。得充满一切佛刹音。得不可思议功德庄严音。得灭高大散乱音。得充满法界净妙音。得摄一切众生音。令一切众生。得无量音智。令一切众生。得清净妙音。令一切众生。悉得音声妙自在智。令一切众生。得一切庄严音。令一切众生。悉得妙音。众生乐闻。无有厌足。令一切众生。得解脱音。悉到彼岸。令一切众生得欢喜音。令一切众生。得佛清净语言音。令一切众生。得佛音声。具妙辞辩。远离愚痴。令一切众生得庄严诸法妙陀罗尼。于一一法。说无量行。眷属无数充满法界。悉能闻持不可思议金刚正法。广分别说。能以无量句身味身。具足演说无量法藏。种种法相住无著处。得诸法明。令一切众生。究竟萨婆若。摄一切法。以句身味身。于诸法义。得自在音。于无碍音。具足自在。得到彼岸。令一切众生。得无忧音声。得无畏音声。得无染污音声。得功德音声。得令眷属欢喜音声。得如法音声。得诸佛法语言音声。得疾除灭一切众生疑网音声。得具足辩才不断音声。得胜觉悟众生音声。复次菩萨摩诃萨。以此善根。如是回向。令一切众生。得净法身。令一切众生。得净妙功德。令一切众生。具诸相好。令一切众生。得净业报。令一切众生。得清净萨婆若心。令一切众生。得无量清净菩提之心。令一切众生。得净方便。悉能分别众生诸根。令一切众生。得清净性。令一切众生。得清净无碍行。满足诸愿。令一切众生得清净正念智慧。不断辩才。菩萨摩诃萨。以此善根。如是回向。令一切众生。得如是等清净妙身。所谓明净身。离浊身。究竟净身。清净身。离尘身。离种种尘身。离垢身。光明身。可爱乐身。无碍身。以如是身。普应十方一切世界。示一切业。示现众生。普照一切。示现一切。犹如镜像净水之月。令一切众生。悉得如是净妙之身。示现众生菩萨诸行。示现众生诸深妙法。示现众生无量功德。示现众生真实正道。示现众生具足诸法。示现众生一切大愿。住于一刹。示现一切世界如来出世。示现一切诸佛神足自在。示现受持菩萨不思议解脱。示现普贤诸行一切愿智。菩萨摩诃萨。善根如是回向。令一切众生。成就一切功德智身。复次菩萨摩诃萨以此法施所摄善根。如是回向。令一身遍一切世界。行菩萨行。众生见者。皆悉不空。得不退转菩提之心。令一切众生。随顺真实。得不坏心。令一切众生。于一切世界。尽未来劫。行菩萨道。而无厌足。具法界等大慈悲心。教化众生。未曾失时。分别诸根。念善知识。于一念中。悉见现在一切诸佛。正念如来。未曾暂舍。修诸善根。无有虚欺。安立众生于一切智。悉得不退清净法轮。悉得一切诸佛法明。受持一切诸佛法雨。行菩萨行。入一切众生。入一切刹。入一切法。入一切世间。入一切三世。入一切众生诸业报智。入一切菩萨巧方便智。入一切菩萨出生智入一切菩萨净境界智。入一切佛住持境界。入一切无量无边法界。修菩萨行。安住诸住。是为菩萨摩诃萨法施善根回向。复次菩萨摩诃萨。修善根业。如是回向。令一切佛刹。皆悉清净。以无量庄严具而庄严之。令一佛刹。广大如法界。如一佛刹。一切佛刹。亦复如是。得最正觉。于一佛刹。悉皆显现一切佛刹。如一佛刹。一切佛刹。亦复如是。彼一一刹。以法界等诸庄严具。而庄严之。无量阿僧祇众宝庄严。无量阿僧祇清净众宝高座。诸妙宝衣。以敷其上。无量阿僧祇众妙宝帐。一切宝铃。诸宝垂带。以为庄严。无量宝盖。以张其上。无量宝云。雨一切宝。散众宝华。见者无厌。无量妙宝。以为栏楯。妙宝楼阁。而庄严之。无量宝铃。自然演畅诸佛妙法。无量宝华。周遍充满众妙宝色。以为庄严。无量宝树。充满其刹。出生无量妙宝华果。无量妙宝。以为宫殿。妙宝楼观。遍游诸刹。无量妙宝。以为栏楯。大宝庄严。无量妙宝。为偏楼阁。一切净宝。而庄严之。无量宝门。种种宝鬘。而严饰之。无量珍宝半月形像。悉以众宝而庄严之。无量无数不可思议珍宝庄严。诸佛净业善根所起。无量宝藏庄严。又以众宝。而庄严之。流出无量清净宝河。常流正法。未曾断绝。无量法海。周遍其刹。正法净水。湛然充满。无量阿僧祇宝分陀利华皆悉充满。自然演出正法华音。无量阿僧祇须弥宝山庄严。智慧须弥皆悉具足。无量阿僧祇八楞妙宝庄严。诸宝璎珞以为垂带。无量阿僧祇明净宝庄严。放大慧光。普照法界。无量阿僧祇宝铃庄严。自然演出微妙音声。无量阿僧祇众宝阶道。以为庄严。菩萨妙宝皆悉充满。无量阿僧祇宝缯庄严。不可思议宝色清净。建立无量阿僧祇宝幢庄严。半月宝像而严饰之。无量阿僧祇宝幡庄严。悉能普雨无量宝幡。无量阿僧祇宝缯庄严。充满世界庄饰虚空。敷无量阿僧祇细软宝衣。以为庄严。无量阿僧祇众宝旋流。以为庄严。示现菩萨清净一切智眼。无量阿僧祇宝鬘庄严。一一宝鬘百千菩萨。以为严饰。无量阿僧祇众宝宫殿庄严。悉能除灭诸处所爱。无量阿僧祇众宝庄严金刚摩尼。以为严饰。无量阿僧祇杂宝庄严。示现无量清净妙色。无量阿僧祇金刚围山庄严。清净明彻无所障碍。无量阿僧祇妙香庄严。其香普熏一切世界。出生无量阿僧祇诸变化身。一一化身与法界等。各放无量阿僧祇妙宝光明。一一光明。出一切光。无量阿僧祇明净宝光。以为照耀。能发众生净智慧光。放无量阿僧祇无碍宝光。一一光明。普照法界。无量阿僧祇众宝庄严。一一宝中。具一切宝。无量阿僧祇宝藏庄严。自然演说诸法宝藏。无量阿僧祇宝幢庄严。建立如来妙智慧幢。无量阿僧祇贤宝庄严。具足清净大乘贤宝。无量阿僧祇宝园庄严。菩萨三昧清凉悦乐。无量阿僧祇诸妙宝音自然演出。一一音中。出如来音。充满十方。无不闻者。无量阿僧祇宝像庄严。一一像身普放无量法宝光明。无量阿僧祇众相庄严。一切众相无相庄严。无量阿僧祇宝威仪庄严。见者乐求菩萨威仪。无量阿僧祇长养众宝庄严。出生一切妙宝库藏。无量阿僧祇众宝安住庄严。一切众宝。而严饰之。无量阿僧祇宝衣庄严。皆悉普覆。具足菩萨无量三昧。无量阿僧祇妙衣庄严。其发心者。即得菩萨善现等诸陀罗尼。无量阿僧祇修宝庄严。悉能分别业宝报应决定清净。无量阿僧祇无碍知见妙宝庄严。若有见者。悉得诸法清净法眼。无量阿僧祇宝天冠庄严。具足成就智慧天冠。无量阿僧祇宝座庄严。成佛清净宝师子座。然无量阿僧祇明净宝灯。具足明净妙智慧灯。无量阿僧祇宝多罗树庄严。一一多罗树。以宝璎珞。而严饰之。无量阿僧祇众宝凉台。以为庄严。无量阿僧祇宝树庄严。不思议鸟栖集其上。出妙音声。无量阿僧祇妙宝化华庄严。一一华上无量菩萨。结跏趺坐。遍游法界。无量阿僧祇果实庄严。具萨婆若大智慧果。无量阿僧祇众宝聚落庄严。皆悉修习清净正法。无量阿僧祇宝宅庄严。众宝街巷人民充满。无量阿僧祇大王宝都庄严。彼诸大王勇猛精进被大法铠。于无上道。坚固不退。无量阿僧祇宝舍庄严。除灭一切房室贪爱。无量阿僧祇宝衣庄严。随意受用无所贪着。无量阿僧祇宝家庄严。舍家出家菩萨充满其中。无量阿僧祇无厌足宝庄严。见者能生无量欢喜。无量阿僧祇宝轮庄严。放不思议智慧光明。转不退轮。无量阿僧祇妙宝行树庄严。以清净因那尼罗宝。而庄校之。无量阿僧祇宝地庄严。分别示现不思议宝。无量阿僧祇乐器庄严。出自然音。充满法界。无量阿僧祇乐器庄严。尽未来际。常出法音。未曾断绝。无量阿僧祇宝身庄严。充满其刹。悉能受持一切法宝。无量阿僧祇清净宝口庄严。具足一切功德藏宝。出无量阿僧祇净宝言音。常说无量净妙法宝。无量阿僧祇清净宝心庄严。得正直宝。一切智愿皆悉充满。无量阿僧祇清净宝念庄严。除灭愚痴。得一切智无上宝王。无量阿僧祇清净宝趣庄严。悉能摄受一切诸佛正法之宝。无量阿僧祇菩萨宝慧庄严。决定善知一切佛法。无量阿僧祇不放逸宝智慧庄严。一切智宝皆悉充满。无量阿僧祇清净宝眼庄严。于一切十力宝。无所障碍。无量阿僧祇清净宝耳庄严。善能听闻一切法界微妙音声。而无障碍。无量阿僧祇清净宝鼻庄严。闻净宝香。而无厌足。无量阿僧祇清净宝广长舌庄严。善说一切诸语言法。无量阿僧祇清净宝身庄严。游行十方。而无挂碍。无量阿僧祇清净宝意庄严。悉能修习普贤菩萨一切大愿。无量阿僧祇清净宝音庄严。微妙音声。皆悉充满一切世界。无量阿僧祇宝身业庄严。具足一切智慧宝业。无量阿僧祇宝口业庄严。广说无量智慧妙宝。无量阿僧祇清净宝意业庄严。究竟一切无碍宝智。菩萨摩诃萨复如是念。于彼一切诸如来刹。于一佛刹一方一毛道中。成就无量无数不可思议清净智慧。诸大菩萨皆悉充满。如一佛刹一方一毛道。尽虚空法界等。一切佛刹一切方一切毛道。亦复如是。是为菩萨摩诃萨回向妙宝庄严一切佛刹。如宝庄严一切佛刹。广说香庄严。乃至究竟无量清净。妙香意业无碍宝智。亦复如是。广说华庄严。乃至究竟净华意业无碍宝智。亦复如是。广说鬘。涂香。末香。衣盖幢幡。乃至百事庄严。亦复如是。如是菩萨摩诃萨。以此法施等所摄善根回向。长养善根故回向。严净佛刹故回向。令一切众生。清净平等故回向。令一切众生。除灭嗔恚。令一切众生。具足平等甚深佛法。令一切众生。具足平等不可坏清净功德力。令一切众生。悉得平等无尽智慧。度诸佛法。令一切众生。悉得平等清净梵音。令一切众生。悉得平等无碍净眼。究竟虚空法界等无碍智。令一切众生。悉得清净平等正念。尽过去劫。令一切众生。悉得平等无碍智。决定了知一切诸法。令一切众生。悉得平等菩提。充满法界。无所障碍。令一切众生。悉得平等诸妙善根。令一切众生。悉得平等身口意业。具足功德庄严清净。令一切众生。悉得平等普贤菩萨一切所行令一切众生。悉得平等清净佛刹。令一切众生。悉得平等具足。深入一切智行。令一切众生。离一切恶。悉得平等善根回向。令一切众生。悉得平等一切知见。皆能分别他人心念。令一切众生。悉得平等。安住白法。令一切众生。悉得平等。于一念中。具一切智。究竟满足无上菩提。令一切众生。成就一切平等道行。清净具足。菩萨摩诃萨。以此善根。普为一切平等回向。令一切众生。悉得清净分别诸法之力。广为众生解说回向。

　　菩萨摩诃萨。复作是念。以此善根。令一切众生。修菩萨净行。得无量法海。于一一法海无量法界等。清净智慧。普照法界。令一切众生。分别解说一切句义。令一切众生。悉得一切法明三昧。普照诸法。令一切众生。皆悉具足随顺三世诸佛辩才。令一切众生。得三世佛自在之身。令一切众生。得无碍善根。起佛法爱。不退大悲。救护众生。令一切众生。得无碍智不思议法。能净欢喜一切众会。令一切众生。于一切佛刹。翻覆佛刹。俯伏佛刹。微细佛刹。广大佛刹。清净佛刹。秽浊佛刹。于如是等诸佛刹中。悉转清净不退法轮。令一切众生。于念念中。悉得无尽无所畏辩。广说佛法不可穷尽。令一切众生。常乐一向专求胜法。于一切法。得智慧自在。令一切众生。皆悉欢喜。广说一切法。复次菩萨摩诃萨。安住法界无量善根回向。法界无量身业回向。法界无量口业回向。法界无量意业回向。法界无量妙色回向。法界无量妙受想行识回向。法界无量平等阴回向。法界无量平等界回向。法界无量平等入回向。法界无量内平等回向。法界无量外平等回向。法界无量勇猛精进平等回向。法界无量正直心平等回向。法界无量方便平等回向。法界无量性平等回向。法界无量诸根平等回向。法界无量三世平等回向。法界无量业报平等回向。法界无量离诸烦恼清净平等回向。法界无量一切众生平等回向。法界无量一切佛刹平等回向。法界无量一切诸法平等回向。法界无量一切世间平等回向。法界无量一切诸佛菩萨平等回向。法界无量一切菩萨行愿平等回向。法界无量一切菩萨平等道回向。法界无量一切菩萨成就一切善根回向。法界无量一切诸法平等无二回向。法界无量一切如来眷属圆满平等回向。菩萨摩诃萨。如是回向时。安住法界等无量清净身业。安住法界等无量清净口业。安住法界等无量清净意业。安住法界等无量清净行愿。安住法界等无量清净眷属。安住法界等无量一切菩萨清净智慧。广说诸法。安住法界等无量清净身。充满一切世界法界。得一切法明清净无畏。以一言音。悉除一切众生疑惑。皆令欢喜。调伏诸根。安立无上智。诸力无畏。一切自在力。佛无量功德。上妙法中。佛子。是为菩萨摩诃萨第十法界等无量回向。

　　菩萨摩诃萨。以此法施等一切善根。悉回向已。成就普贤菩萨无量无边一切行愿。悉能严净无量无边虚空法界等一切佛刹。令一切众生亦复如是。具足成就无量无边智慧。深入一切法。于念念中。示现无量无数一切世界诸佛出世。悉得无量无边诸佛自在。悉得无量无边如来自在。悉得无量无边广大自在。悉得无量无边无碍自在。悉得无量无边无障自在。悉得无量无边不可思议自在。悉得无量无边令一切众生清净自在。悉得无量无边一切世界住持自在。悉得无量无边一切不可言说自在。悉得无量无边一切时自在。悉得无量无边一切诸通无碍智自在。悉得无量无边广说诸法充满法界自在。悉得无量无边满足普贤菩萨净眼。悉得菩萨无量无边净耳。闻持诸佛所说正法。能以一身结跏趺坐。充满十方一切世界而不迫迮一切众生。悉得无量无边具足深入三世智慧。悉得无量无边清净菩提。清净众生。清净佛刹。清净诸佛。清净诸入。悉得无量无边虚空法界等清净智慧。悉得无量无边众生语言音声清净智慧。放大光明。普照十方一切世界。出生三世诸菩萨行。清净智慧。于一念中。皆悉究竟三世如来清净智慧。令一切众生。皆悉清净。具足成就平等正观。决定智慧。究竟到彼岸。

　　尔时佛神力故。十方各百万佛刹微尘等世界。六种震动。佛神力故。法如是故。雨天华云。雨天鬘。天末香。天宝衣。天庄严。天香。天摩尼宝。天沉水香。天阿伽楼香。天婆罗揵驮香。天坚固香。天栴檀香。天杂色幡盖。无量阿僧祇天身。不可思议微妙法音。不可思议诸天。妙音赞叹如来。无量阿僧祇诸天。赞叹善哉云雨。无量阿僧祇那由他诸天。恭敬礼拜。无量阿僧祇那由他诸天。欢喜念佛。修习不可思议诸佛功德。无量阿僧祇诸天。出娱乐音。供养如来。放无量阿僧祇广大光明。出过诸天。普照虚空法界等一切佛刹。示现无量阿僧祇如来化身。自在威力。出过诸天。如此世界。一切四天下。兜率陀天。删兜率陀天王宫。说如是法。一切十方世界。删兜率陀天王宫。亦复如是。尔时佛神力故。十方各过百万佛刹微尘等世界。各有百万佛刹微尘等菩萨。悉来云集。咸作是言。善哉善哉。佛子。乃能说此诸大回向。我等悉同一号。名金刚幢。于金刚光世界金刚幢佛所。来诣此土。彼诸世界。佛神力故。亦说是法。大会眷属。说法句味。皆悉同等。我等承佛神力。从彼土来。为汝作证。如我来此世界为汝作证。一切十方一切四天下。删兜率陀天王宫。摩尼宝殿上。说如是法。往为作证。亦复如是。尔时金刚幢菩萨。承佛神力。观察十方。及诸眷属。一切法界诸义句味。修习无量广大之心。无上大悲普覆一切。其心安住三世一切诸佛种性。悉究竟度诸佛功德。成就诸佛自在宝身。悉能分别一切众生希望心行。随彼所种善根。悉知其时。随顺法身。示现色身。如是观已。以偈颂曰。

　　菩萨受此　　无量法宝　　自然正觉

  　　大法师记　　为调御师　　普照诸法

  　　善悟无碍　　最正觉道　　菩萨为法

  　　调御大师　　能广演说　　难得深法

  　　十方一切　　无量大众　　皆悉安立

  　　诸正法门　　菩萨悉饮　　无量法海

  　　兴大法云　　普雨法雨　　耀明法日

  　　普照世间　　说微妙法　　饶益众生

  　　此法施主　　甚难值遇　　具足成就

  　　诸法方便　　以智慧明　　普照其心

  　　为世无畏　　广说深法　　善能修习

  　　变化之心　　广能开发　　诸正法门

  　　成就诸门　　最胜法海　　普为世间

  　　击甘露鼓　　能具足说　　难得妙法

  　　以法长养　　一切功德　　清净正法

  　　真直之法　　示现众生　　甚深法藏

  　　最胜授彼　　灌顶法王　　具足成就

  　　智慧藏身　　无相妙智　　观法真相

  　　菩萨善法　　而得安住　　菩萨法施

  　　最为殊胜　　一切诸佛　　咸共赞叹

  　　随顺一切　　天中之天　　彼能出生

  　　一切诸佛　　菩萨清净　　微妙法身

  　　悉从诸佛　　真法化生　　明净法灯

  　　饶益众生　　说无量法　　除灭忧恼

  　　菩萨布施　　清净妙法　　随顺思惟

  　　一切善根　　无量世界　　所作功德

  　　清净智慧　　皆悉回向　　一切诸佛

  　　所得功德　　悉令众生　　具足成就

  　　分别一切　　清净功德　　究竟诸佛

  　　庄严彼岸　　十方一切　　无量无数

  　　诸如来等　　严净佛刹　　如是一切

  　　无余佛土　　众生庄严　　不可思议

  　　一切如来　　所有智慧　　悉令众生

  　　清净具足　　犹如普贤　　菩萨庄严

  　　悉令众生　　亦复如是　　具足成就

  　　无量自在　　充满无余　　一切世界

  　　一切十方　　无余众生　　皆悉安住

  　　彼清净行　　十方无量　　一切佛刹

  　　彼诸如来　　行菩萨行　　悉令十方

  　　一切众生　　究竟成就　　无上胜行

  　　一切佛子　　行佛功德　　无量无边

  　　不可称数　　诸佛如来　　悉分别知

  　　皆令众生　　具足成就　　菩萨具足

  　　诸神通力　　悉能善学　　一切所学

  　　游行十方　　一切世界　　示现无量

  　　自在神力　　菩萨能于　　一念之中

  　　悉见诸佛　　与众生等　　菩萨能于

  　　一毛道中　　悉见一切　　诸佛正法

  　　一切众生　　无量诸行　　一切最胜

  　　悉分别知　　常平等心　　恭敬供养

  　　一切十方　　无量诸佛　　种种众香

  　　诸杂宝华　　无量宝衣　　及诸幢盖

  　　悉皆充满　　无量法界　　以用供养

  　　一切诸佛　　菩萨能于　　一毛道中

  　　悉见诸佛　　数不可议　　普能供养

  　　世间明灯　　其所闻法　　悉能受持

  　　恭敬礼拜　　五体投地　　举身自归

  　　一切最胜　　尽未来际　　无量诸劫

  　　赞叹十方　　一切最胜　　于一佛所

  　　诸供养具　　数与一切　　众生类等

  　　如一佛所　　诸供养具　　一切佛所

  　　亦复如是　　无量无边　　一切诸劫

  　　菩萨恭敬　　一切导师　　穷尽无量

  　　一切诸劫　　恭敬供养　　而无厌足

  　　一切众生　　无量诸劫　　于此劫中

  　　修菩萨行　　恭敬供养　　一一如来

  　　尽一切劫　　而无厌足　　一切最胜

  　　所说大劫　　悉无有能　　称量数者

  　　尔所一切　　诸大劫中　　修菩萨行

  　　而无厌足　　悉能觉悟　　一切法界

  　　广大无边　　无有分际　　众妙宝华

  　　充满其中　　以用供养　　众生等佛

  　　诸妙宝华　　色香具足　　清净鲜洁

  　　无量庄严　　一切世间　　无可为譬

  　　而以供养　　一切最胜　　众生数等

  　　无量佛刹　　诸妙宝盖　　弥满其中

  　　悉以此盖　　奉一如来　　供一切佛

  　　亦复如是　　微妙最胜　　奇特涂香

  　　一切世间　　无有伦匹　　以此涂香

  　　尽众生劫　　供养一切　　诸佛如来

  　　如是末香　　种种杂华　　微妙香熏

  　　无量宝衣　　无数妙宝　　诸庄严具

  　　以供如来　　而无厌足　　众生数等

  　　一切诸佛　　于一念中　　悉成正觉

  　　以无量偈　　赞叹宣扬　　恭敬供养

  　　天人导师　　众生数等　　世间明智

  　　菩萨无上　　殊胜供养　　众生数等

  　　一切诸劫　　如来叹德　　犹不能尽

  　　如是供养　　一切诸佛　　具足成就

  　　如来自在　　安住普贤　　菩萨所行

  　　悉能睹见　　一切诸佛　　已作未作

  　　及现所作　　无量无数　　一切善根

  　　修习普贤　　菩萨所行　　安住普贤

  　　菩萨诸地　　一切世间　　悉无有余

  　　诸佛所知　　众生种类　　悉令成就

  　　智慧明达　　犹如普贤　　菩萨所得

  　　如佛所说　　一切诸行　　菩萨悉能

  　　具足修习　　悉以回向　　一切众生

  　　普令成就　　无上回向　　一切十方

  　　诸如来刹　　悉能觉悟　　了达其因

  　　悉令一切　　无余众生　　皆与普贤

  　　菩萨齐等　　成就布施　　悉如回向

  　　持戒具足　　如普贤力　　勇猛精进

  　　而不退转　　成就忍辱　　不可沮坏

  　　善入甚深　　诸禅正受　　分别了知

  　　一切三昧　　清净智慧　　了达三世

  　　一切世间　　所不能知　　身口诸业

  　　及与意业　　音声语言　　皆悉清净

  　　究竟成就　　菩萨诸行　　悉与普贤

  　　菩萨齐等　　譬如如如　　一切法界

  　　舍离憍慢　　诸散乱心　　永灭障碍

  　　普皆清净　　悉令众生　　亦复如是

  　　如是殊妙　　最胜回向　　一切如来

  　　之所演说　　以此无量　　善根回向

  　　具足成就　　菩萨所行　　一切无余

  　　诸佛真子　　普修行此　　深回向法

  　　摄取一切　　微妙法界　　深入安住

  　　诸善逝力　　若有乐求　　此殊胜行

  　　如来所说　　甚深弥广　　此诸佛子

  　　皆悉安住　　具足成就　　犹如普贤

  　　一切众生　　尚可知数　　一切三世

  　　心犹可知　　普贤菩萨　　功德深广

  　　无量无边　　不可了知　　一毛可量

  　　十方虚空　　一切刹尘　　悉可知数

  　　殊胜大仙　　真佛子等　　所住功德

  　　不可称量

十地品第二十二之一
------------------

　　尔时世尊。在他化自在天王宫。摩尼宝殿上。与大菩萨众俱。于阿耨多罗三藐三菩提。皆不退转。从他方世界。俱来集会。此诸菩萨。一切菩萨智慧行处。悉得自在。诸佛如来智慧入处。悉皆得入。善能教化一切世间。于念念中。普能示现神通等事。具足一切菩萨所愿。于一切世。一切劫。一切国土。常修一切诸菩萨行。具足菩萨福德智慧。而无穷尽。能为一切而作饶益。能到一切菩萨智慧方便彼岸。能令众生。背生死道。向涅槃门。不断一切菩萨所行。善游一切菩萨禅定解脱三昧。神通明慧。诸所施为。善能示现。一切菩萨无作神足。皆悉已得。于一念顷能至十方诸佛大会。劝发咨请。受持法轮。常以大心供养诸佛。常能修习诸大菩萨所行事业。其身普现无量世界。其音遍闻。无所不至。其心通达。明见三世。一切菩萨所有功德。具足修习。如是诸菩萨摩诃萨。功德无量无边。于无数劫。说不可尽。其名曰金刚藏菩萨。宝藏菩萨。莲华藏菩萨。德藏菩萨。莲华德藏菩萨。日藏菩萨。月藏菩萨。净月藏菩萨。照一切世间庄严藏菩萨。智慧照明藏菩萨。妙德藏菩萨。栴檀德藏菩萨。华德藏菩萨。优钵罗华德藏菩萨。天德藏菩萨。福德藏菩萨。无碍清净智德藏菩萨。功德藏菩萨。那罗延德藏菩萨。无垢藏菩萨。离垢藏菩萨。种种乐说庄严藏菩萨。大光明网藏菩萨。净明威德王藏菩萨。大金山光明威德王藏菩萨。一切相庄严净德藏菩萨。金刚焰德相庄严藏菩萨。焰炽藏菩萨。宿王光照藏菩萨。虚空无碍妙音藏菩萨。陀罗尼功德持一切世间愿藏菩萨。海庄严藏菩萨。须弥德藏菩萨。净一切功德藏菩萨。如来藏菩萨。佛德藏菩萨。解脱月菩萨。如是等菩萨摩诃萨。无量无边。不可思议。不可称说。金刚藏菩萨。而为上首。

　　尔时金刚藏菩萨摩诃萨。承佛威神。入菩萨大智慧光明三昧。即时十方世界。于一方过亿佛土微尘数世界。有十亿佛土微尘数佛。皆现其身。名金刚藏。十方世界皆亦如是同声赞言。善哉善哉。金刚藏。乃能入是菩萨大智慧光明三昧。如是十方世界微尘数等诸佛。皆同一号。加汝威神。所谓卢舍那佛本愿力故本威神力故。汝有大智慧故。欲宣一切菩萨不可思议诸佛法明故。所谓入智慧地故。摄一切善根故。善分别一切佛法故。广法智故。决定说诸法故。无分别智善分别故。一切世间法不能染故。出世间善根清净故。得不可思议智力故。得一切智人智境界故。所谓如实说菩萨十地差别故。菩萨安住十地故。分别说无漏法故。大智慧光明善分别以自庄严故。入具足智门故。随所应住次第说故。得无碍乐说光明故。具足大无碍智地故。不忘失菩萨心故。教化成熟一切众生界故。得至一切处决定智故。金刚藏。汝当说此法门差别。所谓诸佛神力故。汝能堪受如来智慧神力故。自善根清净故。清净法界故。饶益众生故。入法身智身故。于一切佛。得授记故。得一切世间高大身故。过一切世间道故。净出世间善根故。即时十方诸佛与金刚藏真实无上身。与无障碍乐说辩。与善分别清净智慧。与善忆念不忘。与善决定慧。与至一切智处。与诸佛无坏力。与诸佛无所畏。与诸佛无碍智分别诸法善开法门。与一切诸佛上妙身口意业。何以故。以得菩萨大智慧光明三昧故。亦是菩萨本愿力故。直心清净故。智慧明白故。善集助道法故。善修本业故。念持无量法故。信解清净光明法故。善得陀罗尼门不可坏故。法界智印善印故。尔时十方诸佛皆申右手。摩金刚藏菩萨顶。金刚藏菩萨即从三昧起。告诸菩萨言。诸佛子。是诸菩萨愿决定。无有过。不可坏。广大如法界究竟如虚空。遍覆一切十方诸佛世界众生。为救度一切世间。为一切诸佛神力所护。何以故。诸菩萨摩诃萨。入过去诸佛智地。亦入未来现在诸佛智地。何等是诸菩萨摩诃萨智地。菩萨摩诃萨智地有十。过去未来现在诸佛已说今说当说。为是地故。我如是说。何等为十。一曰欢喜。二曰离垢。三曰明。四曰焰。五曰难胜。六曰现前。七曰远行。八曰不动。九曰善慧。十曰法云。是十地者。三世诸佛已说今说当说。我不见有诸佛国土。不说是十地者。何以故。此十地是菩萨最上妙道。最上明净法门。所谓分别十地事。诸佛子。是事不可思议所谓菩萨随顺诸地智慧。金刚藏菩萨。说诸菩萨十地名已。默然而住不复分别。时一切菩萨闻说菩萨十地名已。咸皆渴仰。欲闻解释。各作是念。何因何缘。金刚藏菩萨。说十地名已默然而住。

　　时大菩萨众中有菩萨。名解脱月。知诸菩萨心之所念。以偈问曰。

　　净念智慧人　　何故说菩萨

  　　诸地名号已　　默然不解释

  　　今诸大菩萨　　心皆怀犹豫

  　　何故说是名　　而不演其义

  　　大智诸菩萨　　咸皆欲听闻

  　　如是诸地义　　愿为分别说

  　　是诸菩萨众　　清净无瑕秽

  　　安住坚实中　　具足智功德

  　　皆以恭敬心　　瞻仰于仁者

  　　愿欲闻所说　　如渴思甘露

　　时金刚藏菩萨。闻说是已。欲令众悦。以偈答曰。

　　诸菩萨所行　　第一难思议

  　　分别是十地　　诸佛之根本

  　　微妙甚难见　　非心所能及

  　　从佛智慧出　　若闻则迷没

  　　持心如金刚　　深信佛智慧

  　　以为第一妙　　心无有疑难

  　　远离计我心　　及心所行地

  　　如是诸菩萨　　尔乃能听闻

  　　寂灭无漏智　　分别说甚难

  　　如画于虚空　　如执于疾风

  　　我念佛智慧　　第一难思议

  　　众生少能信　　是故我默然

　　解脱月菩萨。闻说此已。语金刚藏菩萨言。佛子。是大菩萨众直心清净。善行菩萨道。善集助道法。善恭敬供养诸佛。于无量佛。多种善根。成就无量深厚功德。离痴疑悔。无有贪着。及诸结碍。深心信解。安住不动。于是法中。不随他教。是故佛子。当承佛力。敷演此义。是诸菩萨于是深法皆能证知。时解脱月菩萨。欲重宣此义。以偈颂曰。

　　愿说安隐法　　菩萨无上行

  　　分别于诸地　　令智慧清净

  　　众智净无垢　　安住深信解

  　　于诸无量佛　　证知十地义

　　金刚藏菩萨言。佛子。是诸大众。虽皆清净离痴疑悔。于是法中。不随他教。其余乐小法者。闻是甚深难思议事。或生疑悔。是人长夜受诸衰恼。我愍此等。是故默然。时金刚藏菩萨。欲重宣此义。以偈颂曰。

　　是众虽清净　　深智离疑悔

  　　其心已决定　　不复随他教

  　　无动如须弥　　不乱如大海

  　　其余不久行　　智慧未明了

  　　随识不随智　　闻已生疑悔

  　　彼将堕恶道　　愍念故不说。

　　解脱月菩萨言。佛子。愿承佛力。善分别此不可思议法。佛所护念事。令易信解。所以者何。善说十地义。十方诸佛法应护念。一切菩萨护是事故。勤行精进。何以故。是菩萨最上所行。得至一切诸佛法故。譬如一切文字皆初章所摄。初章为本。无有一字不入初章者。如是佛子。十地者是一切佛法之根本。菩萨具足行是十地。能得一切智慧。是故佛子。愿说此义。诸佛护念。加以神力。令人信受。不可破坏。时解脱月菩萨。欲明显此义以偈颂曰。

　　善哉智慧子　　清净行具足

  　　愿说十地行　　所入十地法

  　　具足于智慧　　得以成菩提

  　　所有十方佛　　最胜人中尊

  　　皆共护念汝　　说是十地义

  　　十地为根本　　是名智行处

  　　亦为究竟道　　佛无量法聚

  　　譬如诸文字　　皆摄在初章

  　　诸佛功德智　　十地为根本

　　尔时诸菩萨。一时同声以偈请金刚藏菩萨言。

　　上妙智慧人　　乐说无有量

  　　德重如山王　　哀愍说十地

  　　戒念慧清净　　说是十地义

  　　十力之根本　　无碍智本行

  　　戒定慧功德　　集在仁者心

  　　憍慢诸邪见　　皆悉已灭尽

  　　是众无疑心　　唯愿闻善说

  　　譬病思良医　　如饥思美膳

  　　我等亦如是　　闻甘露法味

  　　是故旷大意　　愿开初地门

  　　乃至第十地　　次第为我说

　　尔时释迦牟尼佛。从眉间白毫相。放菩萨力光明。百千阿僧祇光。以为眷属。普照十方诸佛世界。靡不周遍。三恶道苦。皆得休息。悉照十方诸佛大会说法之众。显现如来不思议力。是光明遍照十方诸佛大会诸菩萨身已。于上虚空中。成大光明云台。十方诸佛亦复如是。从眉间白毫。俱放菩萨力光明。百千阿僧祇光。以为眷属。普现如来不思议力。悉照一切诸佛大会。及娑婆世界释迦牟尼佛一切大众。并金刚藏菩萨。及师子座。照已于上虚空中。成大光明云台。时诸大光明云台中。诸佛神力故。而说颂曰。

　　无等等诸佛　　功德如虚空

  　　十力无畏等　　最尊世间主

  　　于释迦佛前　　而现此神力

  　　以佛力开现　　法王无畏藏

  　　说诸地所行　　诸地义差别

  　　承诸佛神力　　无有能坏者

  　　若人闻法宝　　则为诸佛护

  　　渐次具诸地　　得以成佛道

  　　若人堪任闻　　虽在于大海

  　　及劫尽火中　　必得闻此经

  　　若人痴疑悔　　终不能得闻

  　　是故今佛子　　说诸地智道

  　　入势力观法　　次第而修行

  　　得至于余地　　各得所利益

  　　利一切世间　　愿说勿令断

**大方广佛华严经卷第二十四**

十地品第二十二之二
------------------

　　尔时金刚藏菩萨。观察十方。欲令大众。增益信敬。以偈颂曰。

　　诸佛圣主道　　微妙甚难解

  　　非思量所得　　唯智者行处

  　　其性从本来　　寂然无生灭

  　　从本已来空　　灭除诸苦恼

  　　远离于诸趣　　等同涅槃相

  　　无中亦无后　　非言辞所说

  　　出过于三世　　其相如虚空

  　　诸佛所行处　　清净深寂灭

  　　言说所难及　　地行亦如是

  　　说之犹尚难　　何况以示人

  　　诸佛之智慧　　离诸心数道

  　　不可得思议　　非有阴界入

  　　但以智可知　　非识之所及

  　　如空迹难说　　何可示其相

  　　十地义如是　　非心意所行

  　　是事虽为难　　发愿行慈悲

  　　渐次具诸地　　智者所能及

  　　如是诸地行　　微妙甚难见

  　　不可以心知　　当承佛力说

  　　汝等当恭敬　　咸共一心听

  　　智慧所随顺　　诸地相入行

  　　于无量亿劫　　说之不可尽

  　　今如实略说　　其义无有余

  　　一心恭敬待　　今承佛力说

  　　大音唱因谕　　义名不相违

  　　佛神力无量　　今皆在我身

  　　我之所说者　　如大海一渧

　　金刚藏菩萨。说此偈已。告于大众。诸佛子。若众生厚集善根。修诸善行。善集助道法。供养诸佛。集诸清白法。为善知识所护。入深广心。信乐大法。心多向慈悲。好求佛智慧。如是众生。乃能发阿耨多罗三藐三菩提心。为得一切种智故。为得十力故。为得大无畏故。为得具足佛法故。为救一切世间故。为净大慈悲心故。为向十方无余无碍智故。为净一切佛国。令无余故。为于一念中。知三世事故。为自在转大法轮。广示现佛神力故。菩萨摩诃萨生如是心。诸佛子。是心以大悲为首。智慧增上。方便所护。直心深心淳至。量同佛力。善决定众生力佛力。趣向无碍智。随顺自然智。能受一切佛法。以智慧教化。广大如法界。究竟如虚空。尽未来际。菩萨发如是心。即时过凡夫地。入菩萨位。生在佛家。种姓尊贵。无可讥嫌。过一切世间道。入出世间道。住菩萨法中。在诸菩萨数。等入三世如来种中。毕定究竟阿耨多罗三藐三菩提。菩萨住如是法。名住欢喜地。以不动法故。诸佛子。菩萨摩诃萨。住欢喜地。多喜。多信。多清净。多踊悦。多调柔。多堪受。不好斗诤。不好恼乱众生。不好嗔恨。诸佛子。诸菩萨住是欢喜地。念诸佛故。生欢喜心。念诸佛法故。生欢喜心。念诸菩萨摩诃萨故。生欢喜心。念诸菩萨所行故。生欢喜心。念诸波罗蜜清净相故。生欢喜心。念诸菩萨与众殊胜故。生欢喜心。念诸菩萨力不可坏故。生欢喜心。念诸如来教化法故。生欢喜心。念能为利益众生故。生欢喜心。念一切佛一切菩萨所入智慧方便门故。生欢喜心。菩萨复作是念。我转离一切世间境界。生欢喜心。入一切佛平等中。生欢喜心。远离凡夫地。生欢喜心。近智慧地。生欢喜心。断一切恶道。生欢喜心。与一切众生作依止。生欢喜心。近见一切诸佛。生欢喜心。生诸佛境界。生欢喜心。入一切诸菩萨数。生欢喜心。离一切恐怖。生欢喜心。所以者何。是菩萨得欢喜地。所有怖畏即皆远离。所谓不活畏。恶名畏。死畏。堕恶道畏。大众威德畏。离如是等一切诸畏。何以故。是菩萨离我相故。尚不贪身。况所用物。是故菩萨无不活畏。心不希望恭敬供养。我应供养众生。供给所须。是故菩萨无恶名畏。远离我见。无我相故。无有死畏。又作是念。我若死已。所生必见诸佛菩萨。是故无有堕恶道畏。我所志乐。无与等者。何况有胜。是故无有大众威德畏。如是菩萨永离一切诸恐怖事。诸佛子。是菩萨以大悲为首。于一切众生。心无嫌恨。直心坚固自然清净。转复勤修一切善根。所谓信心增上。多行净心。解心清净。多以信心分别。出生大悲。成就大慈。心不疲懈。以惭愧庄严。成就忍辱柔和。敬顺诸佛教法。信重善知识。日夜常修一切善根。常爱乐法。求多闻无厌。如所闻法正念观察。心不贪着。不求名闻。不求利养资生之物。常生宝心无有厌足。乐一切智地。欲得诸佛。力无畏。不共法。求助诸波罗蜜法。离诸谄曲。如说能行。常行实语。不污诸佛家。不舍菩萨戒。生萨婆若。心不动如山王。不乐世间事。成就出世间善根。集善助菩提法无有厌足。常求胜中胜道。菩萨成就如是净地法。名为安住欢喜地。

　　菩萨如是安住欢喜地。发诸大愿。生如是定心。所谓我当以清净心。供养一切诸佛。皆无有余。一切供具随意供养。发如是大愿。广大如法界。究竟如虚空。尽未来际。尽供养一切劫中所有诸佛。以大供养具。无有休息。又一切诸佛所说经法。皆悉受持。摄一切诸佛阿耨多罗三藐三菩提。一切诸佛所教化法。悉皆随顺。一切诸佛法皆能守护。发如是大愿。广大如法界。究竟如虚空。尽未来际。尽皆守护一切劫中一切佛法。无有休息。又一切世界。一切诸佛。从兜率天下。入胎处胎。初生出家。成佛道时。劝请转大法轮。示入大涅槃。我于尔时。尽往供养摄法为首。三时转故。发如是大愿。广大如法界。究竟如虚空。尽未来际。尽一切劫。奉迎供养一切诸佛。无有休息。又一切菩萨所行广大无量不可坏。无分别诸波罗蜜所摄。诸地所净生诸助道法。总相别相。有相无相。有成有坏。一切菩萨所行诸地道。及诸波罗蜜本行。教化一切。令其受行。心得增长。发如是大愿。广大如法界。究竟如虚空。尽未来际。尽一切劫中菩萨所行。以诸教化。成熟众生。无有休息。又一切众生。若有色。若无色。有想。无想。非有想。非无想。卵生。胎生。湿生。化生。三界所系。入于六道一切生处。名色所摄。教化成熟。断一切世间道。令住佛法。一切智慧。使无有余。发如是大愿广大如法界。究竟如虚空。尽未来际。尽一切劫。教化一切众生。无有休息。又一切世界广狭。及中无数无量。不可分别。不可坏。不可动。不可说。粗细正住倒住。平坦方圆。随入如是世界智。如因陀罗网差别。如是十方世界差别。皆现前知。发如是大愿。广大如法界。究竟如虚空。尽未来际。尽一切劫。如是世界。皆现前知。无有休息。又一切佛土入一佛土。一佛土入一切佛土。一一佛土无量庄严。离诸垢秽。具足清净智慧。众生悉满其中。常有诸佛大神通力。随众生心。而为示现。发如是大愿。广大如法界。究竟如虚空。尽未来际。尽一切劫。净如是国土。无有休息。又一切菩萨同心同学。共集诸善。无有怨嫉。同一境界。等心和合。常不相离。随其所应。能现佛身。自于心中。悉能解知诸佛境界。神通智力。常得随意神通。悉能游行一切国土。一切佛会皆现身相。一切生处普生其中。有如是不可思议大智慧。具足菩萨行。发如是大愿。广大如法界。究竟如虚空。尽未来际。尽一切劫。行如是大智慧道。无有休息。又乘不退轮。行菩萨道。身口意业所作不空。众生见者。即必定佛法。闻我音声。即得真实智慧。有见我者。心即欢喜。离诸烦恼。如药树王。为得如是行菩萨道。发如是大愿。广大如法界。究竟如虚空。尽未来际。尽一切劫。行不退道。所作不空。无有休息。又于一切世界。皆得阿耨多罗三藐三菩提。于一毛端。示现入胎出家。坐道场。成佛道。转法轮。度众生。示大涅槃。现诸如来大神智力。随一切众生所应度者。念念中得佛道。知一切法如涅槃相。以一音声。令一切众生。皆发欢喜。示大涅槃。而不断菩萨所行。示众生大智地。使知一切法皆是假伪。以大智慧神通自在。出生变化充满法界。发如是大愿。广大如法界。究竟如虚空。尽未来际。尽一切劫。得佛道事。求大智慧。大神通等。无有休息。诸佛子。菩萨住欢喜地。以十愿为首。生如是等百万阿僧祇大愿。以十不可尽法。而生是愿。为满此愿。勤行精进。何等为十。一众生不可尽。二世界不可尽。三虚空不可尽。四法界不可尽。五涅槃不可尽。六佛出世不可尽。七诸佛智慧不可尽。八心所缘不可尽。九起智不可尽。十世间转法转智转不可尽。若众生尽。我愿乃尽。若世界。虚空。法界。涅槃。佛出世。诸佛智慧。心所缘。起智。诸转尽。我愿乃尽。而众生实不可尽。世界。虚空。法界。涅槃。佛出世。诸佛智慧。心所缘起智。诸转。实不可尽。我诸愿善根亦不可尽。诸佛子。菩萨决定发是大愿。则得利安心柔软心。调顺心。寂静心。不放逸心。寂灭心。直心。和润心。不恚心。不浊心。如是则成信者。乐以信分别功德。信诸佛本所行道。信行诸波罗蜜。而得增长。信善入诸地得殊胜功德。信得成佛十力。信具足四无所畏。信不共法不可坏。信诸佛法不可思议。信诸佛自在神力无量无边。信诸如来无量行门。信从因缘以成果报。举要言之。信诸菩萨普行。诸佛功德智慧。威神力等。诸佛子。菩萨作是念。诸佛正法如是甚深。如是离相。如是寂灭。如是空。如是无相。如是无作。如是无染。如是无量。如是广大。如是难坏。而诸凡夫。心堕邪见。无明痴冥。蔽其慧眼。常立憍慢幢。堕在渴爱网。随顺谄曲。常怀悭嫉。而作后身生处因缘。多集贪欲嗔恚愚痴。起诸重业。嫌恨猛风吹罪心火常令炽然。有所施作。皆与颠倒相应。欲流。有流。见流。无明流。相续起心意识种于三界地。生苦恼芽。所谓名色。名色和合。增长六入。根尘相对生触。触故生受。贪乐受故。生爱。爱增长故。生取。取因缘故。复起后有。有因缘故。有生老死忧悲苦恼。如是因缘。集诸苦聚。受诸苦恼。是中无我。无我所。无作者。无受者。无知者。如草木瓦石。又如影响。凡夫可愍。不知不觉。而受苦恼。菩萨于此见诸众生不免诸苦。即生大悲智慧。是诸众生我应救护。令住毕竟佛道之乐。即生大慈智慧。菩萨摩诃萨。随顺如是大慈悲法。以深妙心。住在初地。于一切物。无所贪惜。尊重诸佛大妙智故。学行大施。即时所有尽能施与。金银摩尼。砗磲码瑙。琉璃珊瑚。琥珀珂贝。珍宝璎珞。严身之具。及象马辇舆。人民奴婢。国土城邑园林游观。妻妾男女。一切所爱。皆悉施与。头目耳鼻。肢节手足。深重佛故。而不贪惜。菩萨摩诃萨住于初地。能行大施。是菩萨以大悲心。大施心。救一切众生故。勤求世间出世间利益之事。心无疲懈。是故菩萨生无疲倦功德。于诸经书。能自开解。是故生知经书功德。得如是知经书智慧。善能筹量应作不作。于上中下众生。随宜利益。是故菩萨生世智功德。得世智功德。则知时知量。惭愧庄严。修习自利利彼之道。是故则生惭愧功德。如是功德精勤修行。心不懈退。是精进不退功德。即得堪受力。得堪受力已。勤行供养一切诸佛。随佛所说。如说修行诸佛子。是菩萨悉知生起如是净地法。所谓信慈悲施。无有疲倦。知诸经书。善解世法。惭愧堪受。供养诸佛。如所说行。

　　又是菩萨住欢喜地。少见诸佛。以愿力故。广见数百千万亿那由他诸佛世尊。心大欢喜。深心爱敬。以上乐具。供养诸佛。及一切僧。以是福德。皆回向阿耨多罗三藐三菩提。是菩萨因供养诸佛故。生教化众生法。多以二摄摄取众生。所谓布施爱语。后二摄法。以信解力行未善通达。是菩萨随所供养诸佛。教化众生。皆能受行诸净地法。如是诸功德。皆回向萨婆若。转益明显。堪任有用。譬如金师炼金随以火力调柔可用增益光色。如是菩萨供养诸佛。教化众生。行净地法。此诸功德。皆回向萨婆若。转益明显。随意所用。诸佛子。是菩萨摩诃萨于初地中。行果相貌。从诸佛菩萨善知识所。咨受请问成地之法。无有厌废。是菩萨住初地中。于诸佛菩萨善知识所。咨受请问第二地中行果相貌。无有厌足。如是第三。第四。第五。第六。第七。第八。第九。第十地中。行果相貌。从诸佛菩萨善知识所。咨受请问。成十地法。无有厌废。是菩萨善知诸地对治法。善知诸地成坏。善知诸地行果。善知分别得诸地。善知诸地清净行。善知诸地从一地至一地行。善知诸地是处非是处。善知诸地转所住处。善知诸地胜进业。善知诸地得不退转。乃至善知一切菩萨净地法入如来智地。诸佛子。如是菩萨善知诸地行。未发初地。乃知十地。无有障碍。得诸地智慧光明。乃至知诸佛智慧光明。如大商主。多将贾人。欲至大城。先问道路。退还过咎在道利害。未发初处。知道宿时。乃至善知到彼城事。能以智慧。思惟筹量。具诸资用。令无所乏。正导人众。得至大城。于险道中。免诸患难。身及众人。皆无忧恼。菩萨摩诃萨亦复如是。住于初地。而善知诸地对治法。乃至善知一切菩萨净地法。入如来智地。尔时菩萨集大福德智慧资粮为众生商主。随宜教化。令出生死险难恶处。示安隐道。乃至令住萨婆若智慧大城。无诸衰恼。是故菩萨常应心不疲倦。勤修诸地本行。乃至善知入如来智地。诸佛子。是名略说菩萨入欢喜地。广说则有无量百千万亿阿僧祇事。菩萨住欢喜地。多作阎浮提王。豪贵自在。常护正法。能以大施摄取众生。善除众生悭贪之垢。常行大施。而无穷尽。所作善业。布施。爱语。利益。同事。是诸福德。皆不离念佛。不离念法。不离念诸同行菩萨。不离念菩萨所行道。不离念诸波罗蜜。不离念十地。不离念诸力。无畏。不共法。乃至不离念具足一切种智。常生是心。我当于一切众生中。为首。为胜。为大。为妙。为上。为无上。为导。为将。为帅。为尊。乃至于一切众生中。为依止者。诸佛子。是菩萨若欲舍家勤行精进。于佛法中。便能舍家妻子五欲。得出家已。勤行精进。须臾之间。得百三昧。得见百佛。知百佛神力。能动百佛世界。能飞过百佛世界。能照百佛世界。能教化百世界众生。能住寿百劫。能知过去未来世各百劫事。能善入百法门。能变身为百。于一一身。能示百菩萨。以为眷属。若以愿力。自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰。

　　若有诸众生　　厚修集善根

  　　成就清白法　　亲近于诸佛

  　　清净信乐力　　随顺慈悲心

  　　如是人能发　　无量之佛智

  　　诸佛一切智　　无量力清净

  　　堪受力坚牢　　成就诸佛法

  　　悲心救世间　　净修诸佛国

  　　敷演转法轮　　发此无上愿

  　　一念知三世　　而无有别异

  　　种种时差别　　以示于世间

  　　略说则尽求　　诸佛之功德

  　　发于广大心　　犹若如虚空

  　　悲心智慧首　　方便合修行

  　　深直心淳至　　其力无有量

  　　心向无障碍　　而不随他教

  　　同诸佛平等　　而生于大心

  　　诸佛子发生　　如是之宝心

  　　即离凡夫地　　入于佛所行

  　　即生如来家　　无有可讥嫌

  　　则同于诸佛　　必成无上道

  　　生如是心时　　即便得初地

  　　其心不可动　　犹如大山王

  　　是菩萨便有　　大喜相显现

  　　其心常清净　　堪受于大事

  　　心不乐斗讼　　不好恼众生

  　　无有嗔恨心　　乐惭愧恭敬

  　　又习行直心　　守护于诸根

  　　常念救世间　　念求诸佛智

  　　心生于欢喜　　我当得此事

  　　得于欢喜地　　即过五恐怖

  　　不活死恶名　　恶道众威德

  　　以不贪着我　　及与我所故

  　　是诸佛子等　　远离诸怖畏

  　　常行慈悲心　　恒有信恭敬

  　　惭愧功德备　　昼夜增善法

  　　乐功德实利　　不乐于诸欲

  　　如有所闻法　　能常善思惟

  　　无有贪着行　　断诸利养心

  　　常乐于菩提　　一心求佛智

  　　行诸波罗蜜　　离于谄曲心

  　　随说而能行　　安住实语中

  　　不污诸佛家　　不舍菩萨学

  　　远世间事愿　　乐出于世间

  　　求善法无厌　　精进转增益

  　　诸菩萨如是　　好乐诸功德

  　　而发于大愿　　求欲见诸佛

  　　护法至佛所　　行菩萨妙行

  　　化一切众生　　净一切佛土

  　　我佛国土中　　满诸大菩萨

  　　诸菩萨同心　　见闻皆不空

  　　一切微尘中　　诸佛成佛道

  　　发于如是等　　无量无边愿

  　　是愿无穷尽　　如虚空众生

  　　法界世涅槃　　诸佛出智慧

  　　心缘起智转　　我愿如是住

  　　如是发大愿　　心柔软调顺

  　　能信佛功德　　而观于众生

  　　知从因缘起　　则生慈悲心

  　　即于苦众生　　我当救度之

  　　为是众生故　　而行种种施

  　　所谓妙国土　　一切诸珍宝

  　　象马及车乘　　眷属与人民

  　　头目及手足　　肌肉施无悔

  　　求种种经书　　心无有疲倦

  　　得解其义趣　　能随世而行

  　　惭愧堪受力　　渐令得增长

  　　能以恭敬心　　供养无量佛

  　　智者于日夜　　如是常修行

  　　善根转明净　　犹若成炼金

  　　菩萨住是地　　能了知十住

  　　展转修行时　　无有诸障碍

  　　譬如贾客主　　欲利诸商人

  　　先问道路中　　诸险艰难事

  　　菩萨住初地　　善知诸地行

  　　而无有障碍　　能至于佛地

  　　住是初地中　　多作阎浮王

  　　善知于诸法　　常行慈悲心

  　　如法而化导　　一切皆信敬

  　　劝令行布施　　以求佛智慧

  　　菩萨若舍国　　佛法中出家

  　　勤行于精进　　即得百三昧

  　　能见百诸佛　　震动百国土

  　　光明照百国　　飞行亦如是

  　　化百土众生　　入于百法门

  　　念知百劫事　　示现于百身

  　　能以百菩萨　　眷属而示现

  　　若以其愿力　　过是数无量

  　　今明初地义　　但以略解说

  　　若欲广说者　　亿劫不能尽

  　　是初菩萨地　　名之为欢喜

  　　利益众生者　　今已分别竟

第二离垢地
----------

　　一切菩萨众　　闻说上地义

  　　其心皆清净　　欢喜无有量

  　　各于所坐处　　踊住虚空中

  　　以诸上妙华　　散于金刚藏

  　　咸皆称赞言　　善哉金刚藏

  　　大智无所畏　　善说菩萨地

  　　解脱月大士　　知众心清净

  　　欲闻第二地　　行相之诸说

  　　即请金刚藏　　大智愿解说

  　　第二地行相　　一切皆欲闻

　　金刚藏菩萨语解脱月菩萨言。佛子。菩萨摩诃萨。已具足初地。欲得第二地者。当生十种直心。何等为十。一柔软心。二调和心。三堪受心。四不放逸心。五寂灭心。六真心。七不杂心。八无贪吝心。九胜心。十大心。菩萨以是十心。得入第二地。菩萨住离垢地。自然远离一切杀生。舍弃刀仗。无嗔恨心。有惭有愧。于一切众生。起慈悲心。常求乐事。尚不恶心恼于众生。何况加害。离诸劫盗。资生之物常知止足。若物属他。他所受用。于是物中。不与不取。离于邪淫。自足妻色。于他女人。不生一念。离于妄语。常真实语。谛语随语。乃至梦中尚不妄语。何况故作。离于两舌。无破坏心。于斗诤离散人中。常好和合。离于恶口。所有言语粗犷苦恶。自坏其身。亦坏于他。如是等语。皆悉舍离。离无义语。常自守护所可言说。应作不作。常知时语。利益语。顺法语。筹量语。乃至戏笑尚无所犯。何况故作。不贪他物。若物属他。他所摄用。不作是念。我当取之。离嗔害心。常于众生。求爱润心。慈悲心。离于占相。习行正见。决定深信罪福因缘。离于谄曲。诚信三宝。生决定心。菩萨如是常护善道。作是思惟。一切众生堕恶道者。皆由十不善道。我当自住善法。亦当为人说诸善法。示正行处。何以故。若人自不行善。为他说法。令住善者。无有是处。又深思惟行十不善道。则堕地狱。畜生。饿鬼。行十善道。则生人处。乃至有顶。又是十善道。与智慧和合修行。若心劣弱。乐少功德。厌畏三界。大悲心薄。从他闻法。至声闻乘。若行是十善道。不从他闻。自然得知。不能具足大悲方便。而能深入众因缘法。至辟支佛乘。若行是十善道。清净具足。其心广大无量无边。于众生中。起大慈悲。有方便力。志愿坚固。不舍一切众生。求佛大智慧。净菩萨诸地。净诸波罗蜜。入深广大行。则能得佛十力。四无所畏。四无碍智。大慈大悲。乃至具足一切种智。集诸佛法。是故我应行十善道。求一切智。是菩萨复作是思惟。此十不善道。上者地狱因缘。中者畜生因缘。下者饿鬼因缘。于中杀生之罪。能令众生。堕于地狱。畜生。饿鬼。若生人中。得二种果报。一者短命。二者多病。劫盗之罪。亦令众生。堕三恶道。若生人中。得二种果报。一者贫穷。二者共财不得自在。邪淫之罪。亦令众生。堕三恶道。若生人中。得二种果报。一者妇不贞洁。二者得不随意眷属。妄语之罪。亦令众生。堕三恶道。若生人中。得二种果报。一者多被诽谤。二者为人所诳。两舌之罪。亦令众生。堕三恶道。若生人中。得二种果报。一者得弊恶眷属。二者得不和眷属。恶口之罪。亦令众生。堕三恶道。若生人中。得二种果报。一者常闻恶音。二者所可言说恒有诤讼。无义语罪。亦令众生。堕三恶道。若生人中。得二种果报。一者所有言语人不信受。二者有所言说不能明了。贪欲之罪。亦令众生。堕三恶道若生人中。得二种果报。一者多欲。二者无有厌足嗔恼之罪。亦令众生。堕三恶道。若生人中。得二种果报。一者常为一切。求其长短。二者常为众人之所恼害。邪见之罪。亦令众生。堕三恶道。若生人中。得二种果报。一者生邪见家。二者其心谄曲。诸佛子。如是十不善道。皆是众苦大聚因缘。菩萨复作是念。我何故不离是十不善道。行十善道。亦令他人。行此善道。如是念已。即离十不善道。安住十善道。亦令他人。住于善道。是菩萨尔时于一切众生。生安隐心。乐心。慈心。悲心。哀愍心。利益心。守护心。师心。大师心。自己心。作是念。是诸众生。堕于邪见随逐邪心。行邪险道。甚可哀愍。我应令彼住正见道如实法中。是诸众生常共斗诤分别彼我。我应令彼住于大慈是诸众生。常贪财物。无有厌足。恒以邪命而自生活。我应令彼住于清净身口意业。是诸众生。随逐贪欲。嗔恚。愚痴。常为种种烦恼大火之所烧然。不能志求出要方便。我应令彼灭烦恼火。置清凉处。是诸众生常为无明所覆。入大黑闇。离慧光明。入于生死大险道中。随逐种种无量邪见。我应令彼得无障碍清净慧眼。以是眼故。知一切法如实相。得不随他一切如实无障碍智。是诸众生。堕生死道。将坠地狱。畜生饿鬼。入邪见网。为种种愚痴丛林所覆。随逐虚妄邪道径路。常为愚痴之所盲冥。远离导师。非出要道谓为出要。随顺魔心。远离佛意。我应令彼度于生死险道艰难。安处令住一切智人。无畏大城。无诸衰恼。是诸众生。为诸烦恼暴水所没。欲。有。见。无明。四流所漂。随生死流。入大爱河。为诸烦恼势力所食。不能得求出要之道。常为欲觉。恚觉。恼觉。恶虫所害。又为水中身。见罗刹所执。入于五欲深流洄复。喜爱淤泥之所没溺。我慢陆地之所燋枯。无所归趣。于十二入怨贼聚落。不能得出。不遇导师能正度者。我应于彼生大慈悲。以善根力。而拔济之。得安隐处。离诸恐怖。住于一切智慧宝洲。是诸众生。深心贪着。多有忧悲。苦恼患难。憎爱所缚。欲械所系。入于三界无明稠林。我应令彼远离一切三界所著。令住离相无碍涅槃。是诸众生。深着我我所。于五阴樔窟。不能自出。常随四倒。依六入空聚。为四大毒蛇之所侵害。为诸烦恼众贼所杀。受此一切无量苦恼。我应令彼。离诸贪着。住于寂静。所谓断一切障碍。安隐涅槃。是诸众生。其心狭劣。乐于小法。远离无上一切智慧。贪着小乘。不能志求大乘出法。我应令彼住广大心无量无边诸佛道法。所谓无上大乘。诸佛子。是菩萨如是随顺持戒力。善能广生大慈悲心。

　　是菩萨住离垢地。得见数百千万亿那由他诸佛世尊。以衣被饮食。卧具医药。资生之物。而供养之。于诸佛所。生恭敬心。复受十善道。乃至得阿耨多罗三藐三菩提。终不中失。是菩萨若干百千万亿劫。远离悭贪破戒垢故。净修布施持戒功德。譬如真金炼之以火。一切垢尽。转复明净。菩萨亦如是。住离垢地。若干百千。乃至无量百千万劫。远离悭贪破戒垢故。净修布施持戒功德。菩萨尔时于四摄法。爱语偏多。十波罗蜜。戒波罗蜜偏胜。余波罗蜜。亦皆修集。随地增长。佛子。是名菩萨摩诃萨第二离垢地。菩萨住是地。多作转轮圣王。为大法王。广得法力。七宝成就。有力自在。能除一切众生悭贪破戒之垢。以善方便。令众生住十善道。为大布施。而不穷尽。所作善业。布施爱语。利益同事。是诸福德。皆不离念佛。不离念法。乃至不离念具足一切种智。常生是心。我当于一切众生中。为首为胜。乃至于一切众生中。为依止者。佛子。是菩萨若欲舍家勤行精进。于佛法中。便能舍家妻子五欲。得出家已。勤行精进。须臾之间。得千三昧。得见千佛。知千佛神力。能动千佛世界。能飞过千佛世界。能照千佛世界。能教化千世界众生。能住寿千劫。能知过去未来世各千劫事。能善入千法门。能变身为千。于一一身。能示千菩萨。以为眷属。若以愿力自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰。

　　菩萨入二地　　柔软调和心

  　　堪受不放逸　　寂灭真不杂

  　　亦无有贪吝　　胜大悉具足

  　　得是十心已　　入于第二地

  　　菩萨住是地　　成就诸功德

  　　常离于杀生　　不恼害一切

  　　常离于劫盗　　亦无有邪淫

  　　不两舌妄语　　恶口无义言

  　　他所有财物　　不生于贪着

  　　不恼于众生　　直心行正见

  　　无有憍慢心　　亦无谄曲意

  　　柔软不放逸　　护持诸佛教

  　　所有剧苦恼　　地狱与畜生

  　　饿鬼炽然身　　皆从恶心有

  　　我今已永离　　如是诸恶事

  　　行于真实道　　寂灭之善法

  　　从人至有顶　　所有受乐处

  　　禅定三乘乐　　皆从十善生

  　　如是思惟已　　心常不放逸

  　　身自持净戒　　亦教人令持

  　　遍观诸众生　　种种受苦恼

  　　如是愍念已　　转生深悲心

  　　凡夫甚可愍　　堕在诸邪见

  　　心多怀嗔恨　　常好起诤讼

  　　常乐于五欲　　贪求无有厌

  　　起三毒因缘　　我应度此等

  　　深覆愚痴闇　　坠生死险道

  　　入大邪见网　　堕于世笼槛

  　　常为诸魔贼　　烦恼之所坏

  　　此等甚可愍　　我应度脱之

  　　没深烦恼水　　四流所漂转

  　　具受于三界　　无量诸苦毒

  　　住五阴深樔　　生我我所心

  　　我为度此苦　　当勤修行道

  　　舍无上佛慧　　生于下劣心

  　　令住佛大智　　发无量精进

  　　菩萨住此地　　集无量功德

  　　得值遇诸佛　　承事而供养

  　　以是因缘故　　善根转明净

  　　犹如好真金　　炼之以火力

  　　佛子住此地　　多作转轮王

  　　令诸众生等　　住于十善道

  　　从初始发心　　修集诸福德

  　　愿以救世间　　令得佛十力

  　　若欲舍王位　　出家行学道

  　　勤心行精进　　得入千三昧

  　　得见于千佛　　供养听受法

  　　菩萨住此地　　能示如是事

  　　若以其愿力　　示诸神通事

  　　度脱于众生　　过此数无量

  　　常为诸世间　　勤求好事者

  　　具足解说此　　第二地已竟

**大方广佛华严经卷第二十五**

十地品第二十二之三
------------------

　　诸菩萨闻是　　不可思议行

  　　心皆大欢喜　　恭敬无有量

  　　即时虚空中　　雨众名华香

  　　如云而散下　　供养金刚藏

  　　咸赞言善哉　　善哉金刚藏

  　　善说诸大人　　护持净戒行

  　　于一切众生　　深有哀愍心

  　　敷演解说是　　二地之行相

  　　菩萨微妙行　　真实无有异

  　　是诸菩萨等　　清净之行足

  　　为一切众生　　常求好事者

  　　已为具演说　　第二离垢地

  　　天人恭敬者　　愿说第三地

  　　善示智所作　　菩萨之所行

  　　愿说诸大人　　所行布施德

  　　持戒及忍辱　　精进行禅定

  　　智慧巧方便　　并及慈悲心

  　　云何行是法　　净于诸佛行

  　　解脱月菩萨　　请金刚藏言

  　　菩萨入三地　　当以何等心

　　金刚藏菩萨语解脱月菩萨言。佛子。诸菩萨摩诃萨净第二地已。欲得第三地。当以十种深心。何等为十。一净心。二猛利心。三厌心。四离欲心。五不退心。六坚心。七明盛心。八无足心。九胜心。十大心。菩萨以是十心。得入第三地。菩萨住明地。能观一切有为法如实相。所谓无常。苦。无我。不净。不久败坏。不可信相。不生不灭。不从前际来。不去至后际。现在不住。菩萨如是观一切有为法真实相。知诸法无作无起。无来无去。而诸众生。忧悲苦恼。憎爱所系。无有停积。无定生处。但为贪恚痴火所然。增长后世苦恼大聚。无有实性。犹如幻化。见如是已。于一切有为法。转复厌离。趣佛智慧。是菩萨知如来智慧不可思议。不可称量。有大势力。无能胜者。无有杂相。无有衰恼。能至无畏安隐大城。能救无量苦恼众生。如是见知佛智无量。见有为法无量苦恼。于一切众生。转生殊胜十心。何等为十。众生可愍。孤独无救。贫无依止。三毒之火炽然不息。闭在三有牢固之狱。常住烦恼诸恶刺林。无正观力。于善法中。欲乐心薄。失佛妙法。而常随顺生死水流。怖畏涅槃。是菩萨见诸众生如是衰恼。发大精进。是众生等我应救。我应解。应令清净。应令得脱。应着善处。应令安住。应令欢喜。应令知所宜。应令得度。应使灭苦。菩萨如是厌离一切有为法。深念众生。见一切智无量利益。即时欲具佛智慧救度众生。勤行菩萨道。作是思惟。此诸众生。堕在大苦诸烦恼中。以何方便。而拔济之。使得永住毕竟之乐。即时知住无碍解脱智慧中者。乃可得此。是无碍解脱智慧不离通达。诸法如实智。无行行慧。如是慧明从何而得。当知不离多闻决定智慧。复作是念。一切佛法以何为本。不离闻法为本。菩萨如是知已。一切求法。转加精勤。日夜听受。无有厌足。喜法。爱法。依法。顺法。满法。辩法。究竟法。归法。救法。随顺行法。菩萨如是方便求法。所有珍宝无所遗惜。于此物中。不生难想。但于说法者。生难遭想。为求法故。于内外物。无不能舍。国土人民。摩尼七宝。象马辇舆。众宝璎珞。严身之具。妻妾男女。肢节手足。举身施与。无所爱惜。又为求法故。于说法者。尽心恭敬。供养给侍。破除憍慢。我慢大慢。诸恶苦恼。悉能忍受。深求法故。若得一句未曾闻法。胜得三千大千世界满中珍宝。得闻一偈。胜得转轮圣王。释提桓因。梵天王处。无量劫住。是菩萨若有人来作如是言。我有佛所说法一句。能净菩萨道。汝今若能入大火坑。受大苦者。当以相与。是菩萨作是念。我受一句法故。设令三千大千世界大火满中。尚从梵天而自投下。何况小火。我尽受一切诸地狱苦。犹应求法。何况人中诸小苦恼。为求法故。发如是心。又如所闻法。心常喜乐。悉能正观。是菩萨闻诸法已。降伏其心。于空闲处。心作是念。如说行者。乃得佛法。但以口言。无有是处。菩萨如是则离欲恶。不善法。有觉有观。离生喜乐。入初禅。灭觉观。内清净。心一处无觉无观。定生喜乐。入二禅。离喜行舍。成就念慧。身受乐。诸贤圣能说能舍。常念受乐。入三禅。断弃苦乐。忧喜已灭。不苦不乐。行舍念净。入四禅。是菩萨过一切色相。灭一切有对相。不念一切别异相。故知无边虚空。即入虚空无色定处。过一切虚空相。知无边识。即入识无色定处。过一切识相。知无所有。即入无所有无色定处。过一切无所有处。知非有想非无想安隐。即入非有想非无想无色定处。顺诸法行。而不乐着。

　　是菩萨以慈心广大无量。无嗔恨。无恼害。以信解力。遍满十方。悲喜舍心亦复如是。是菩萨有神通力。能动大地。一身为多身。多身为一身。现没还出。石壁皆过。如行虚空。于虚空中。跏趺而去。犹如飞鸟。履水如地。入地如水。身出烟焰。如大火聚。日月威德。而能以手扪摸摩之。身力自在。乃至梵世。是菩萨天耳清净。过天人耳。悉闻人天音声远近。是菩萨以他心智。如实知他心欲心。如实知欲心。离欲心。如实知离欲心。嗔心。离嗔心。痴心。离痴心。垢心。离垢心。小心。大心。广心。狭心。乱心。无乱心。定心。不定心。缚心。解心。有上心。无上心。如实知有上心。无上心。是菩萨念知宿命诸所生处。一世二世。乃至百千万亿那由他世。一劫二劫。乃至百千万亿那由他劫。其中诸劫。无量成坏。于诸劫中。所经因缘。悉能念知。我生彼处如是种族。如是姓名。如是饮食。如是苦乐。如是久住。我于彼死。生于此间。于此间死。生于彼间。如是种种。悉能念知是。菩萨天眼清净。过天人眼。见诸众生死此生彼。形色好恶。贫贱富贵。趣善恶道随业受报。皆如实知。所谓是诸众生。成就身恶业。口恶业。意恶业。拒逆贤圣。受邪见教。起罪业因缘故。身坏命终。堕于恶道。是诸众生。成就身善业。口善业。意善业。不逆贤圣。信受正见。行善业因缘故。身坏命终。生于善处。是菩萨于诸禅定解脱三昧。能入能出。而不随生。有助菩提法处。以愿力故。能生其中。是菩萨住于明地。见数百千万亿那由他诸佛世尊。恭敬供养。尊重赞叹。衣服饮食。卧具医药。亲近诸佛。听受经法。如说修行。是菩萨观诸法不生不灭。众缘而有。于百千亿劫所集欲缚。有缚。无明缚。皆悉微薄。不复积集。不积集故。断于邪贪。邪嗔。邪痴。譬如真金。巧师炼治。转更精好。光明倍胜。菩萨亦如是。住在明地。不集三缚故。断于邪贪。邪嗔。邪痴。一切善根。转增明净。是菩萨忍辱心。美妙心。不坏心。不动心。不浊心。不高下心。一切所作不望报心。他少有所作当生报心。不谄曲心。不染乱心。转胜明净。菩萨尔时于四摄法。爱语利益偏多。十波罗蜜。忍辱波罗蜜。精进波罗蜜偏胜。余助菩提法。皆转明净。诸佛子。是名略说菩萨第三明地。菩萨住是地中。多作释提桓因。智慧猛利。能以方便。转诸众生。令离淫欲。所作善业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。是菩萨若欲勤行精进。于须臾间。能得十万三昧。乃至能示十万菩萨。以为眷属。若以愿力神通自在。过于此数。若干百千万亿那由他劫不可计知。时金刚藏菩萨。欲重明此义。以偈颂曰。

　　菩萨深信心　　能得第三地

  　　清净猛利心　　厌离欲不退

  　　坚堪受无厌　　胜大悉具足

  　　以如是等心　　得入于三地

  　　智者住明地　　观有为作法

  　　不净无常苦　　无我坏败相

  　　无有牢固性　　不久念念灭

  　　如是思惟知　　无有来去相

  　　见诸有为法　　如病如痈疮

  　　爱心所缠缚　　生诸忧悲苦

  　　但为贪恚痴　　猛火所焚烧

  　　从无始世来　　炽然常不息

  　　即时于一切　　三界生厌离

  　　恶贱有为法　　心无所贪着

  　　但求诸佛智　　无量无边限

  　　甚深难思议　　清净无诸苦

  　　如是见佛智　　无诸苦恼已

  　　哀愍诸众生　　贫穷无福慧

  　　三毒火常然　　无有救护者

  　　堕在地狱中　　无量苦所切

  　　放逸凡夫人　　没诸烦恼海

  　　盲冥无所见　　失诸佛法宝

  　　常随生死流　　无怖空怖畏

  　　我于是众生　　当勤度脱之

  　　精进求智慧　　为作饶益者

  　　思惟何方便　　可以得救护

  　　唯有诸如来　　深妙无碍智

  　　此智何为因　　无行行慧生

  　　思惟是智慧　　从于多闻起

  　　如是筹量已　　勤求多闻法

  　　日夜常精进　　听受无厌倦

  　　读诵爱乐法　　唯法以为贵

  　　为欲求法故　　以诸珍宝等

  　　所亲爱妻子　　随意诸眷属

  　　国土及城邑　　资生诸宝物

  　　欢喜而施与　　心无所恋惜

  　　头目耳鼻舌　　牙齿及手足

  　　肢节身血肉　　心肝及髓脑

  　　以此等施人　　犹不以为难

  　　若得闻正法　　是为甚希有

  　　假令有一人　　语此菩萨言

  　　汝今若能入　　是大猛火聚

  　　然后当与汝　　诸佛所说法

  　　闻已即欢喜　　自投无有疑

  　　设使三千界　　大火满其中

  　　须弥梵世下　　不足以为难

  　　若为求一句　　诸佛所说法

  　　救诸苦恼者　　得之为甚难

  　　从初始发心　　乃至成佛道

  　　我于其中间　　尽此诸劫数

  　　为欲求法故　　备受阿鼻苦

  　　何况于人间　　小小诸苦恼

  　　以听法因缘　　能得正忆念

  　　正忆念因缘　　能生诸禅定

  　　深妙等三昧　　及五神通事

  　　次第皆能起　　自在不随生

  　　菩萨住是地　　能以决定心

  　　多供养诸佛　　听受所说法

  　　断邪爱恚痴　　诸缚悉微薄

  　　犹如成炼金　　调和得其所

  　　菩萨住是地　　福德藏充满

  　　多作忉利王　　自在化淫欲

  　　爱佛功德故　　化导无量众

  　　悉能令得住　　无上佛道中

  　　菩萨住是地　　能以柔软心

  　　勤行于精进　　得百千三昧

  　　见百千诸佛　　相好庄严身

  　　其心转猛利　　愿力者殊胜

  　　常为诸众生　　勤求好事者

  　　分别解说此　　第三明地竟

第四炎慧地
----------

　　诸佛子闻说　　如是地行义

  　　深妙无有量　　心皆大欢喜

  　　散众名华香　　供养于如来

  　　地及大海水　　悉皆大震动

  　　天诸采女等　　于上虚空中

  　　同以微妙音　　歌颂此上法

  　　他化自在王　　闻已大欢喜

  　　雨摩尼珠宝　　以散于佛上

  　　踊跃称赞言　　善哉佛出世

  　　功德藏流布　　利益于我等

  　　我今闻说此　　菩萨地行义

  　　是事百千劫　　难闻而得闻

  　　愿更说后地　　利益诸天人

  　　佥皆喜欲闻　　得地诸行义

  　　解脱月菩萨　　重请金刚藏

  　　愿为诸菩萨　　说至四地行

　　金刚藏菩萨语解脱月菩萨言。佛子。诸菩萨摩诃萨净三地已。欲得第四地。当以十法明门。何等为十。一观察众生界。二观察法界。三观察世界。四观察虚空界。五观察识界。六观察欲界。七观察色界。八观察无色界。九观察胜信解界。十观察大心界。菩萨以此十法明门。得入第四地。菩萨住焰地。即于如来家。转有势力。得内法故。有十种智。何等为十。一心不退转。二于三宝中。得不坏心。清净毕竟。三修习观生灭。四修习诸法本来不生。五常修习世间成坏。六修习业因缘故有生七修习分别生死涅槃门差别。八修习众生业差别。九修习前际后际差别。十修习现在常灭不住行是十智心。则生佛家。转得势力。佛子。菩萨摩诃萨住是第四地。观内身循身观。精勤一心。除世间贪忧。观外身循身观。精勤一心。除世间贪忧。观内外身循身观精勤一心。除世间贪忧。观内受外受内外受。内心外心内外心。内法外法内外法循法观。精勤一心。除世间贪忧。是菩萨未生恶不善法。为不生故。勤精进发心正断。已生诸恶不善法为断故。勤精进发心正断。未生诸善法为生故。勤精进发心正行。已生诸善法为住不失修满增广故。勤精进发心正行。是菩萨修行四如意足。欲定断行成就。修如意足。依止厌依止离。依止灭。回向涅槃。精进定。心定。慧定。断行成就。修如意足。依止厌离灭。回向涅槃。是菩萨修行信根。精进根。念根。定根。慧根。依止厌离灭。回向涅槃。是菩萨修行信力。精进力。念力。定力。慧力。依止厌离灭。回向涅槃。是菩萨修行念觉分。择法觉分。精进觉分。喜觉分。猗觉分。定觉分。舍觉分。依止厌离灭。回向涅槃。是菩萨修行正见。正思惟。正语。正业。正命。正精进。正念。正定。依止厌离灭。回向涅槃。是菩萨以不舍众生心故。行以本愿助故。大悲为首故。大慈合行故。为摄一切智。为庄严佛国。为具佛诸力。无畏。不共法。三十二相。八十种好。为具足音声。为随顺佛深解脱。为思惟大智慧方便故行。

　　诸佛子。菩萨住焰地。所有身见等。着我。着众生。着人。寿者。知者。见者。着五阴。十二入。十八界。所起屈伸。卷舒出没。推求心所行爱着。宝重所见。为归为洲。皆悉断灭。是菩萨转倍精进。智慧方便所生助道法。随所修行。心转柔和。堪任有用。无有疲倦。转求上法。增益智慧。救一切世间。随顺诸师。恭敬受教。如所说行。是菩萨尔时。知恩知报恩。心转和善。同止安乐。直心软心。无有邪曲。行正定行。无有憍慢。随顺教诲。得说者意。如是具足善心。软心。寂灭心。忍辱心。净地诸法思惟修行。是菩萨尔时成不转精进。不舍精进。不染精进。不坏精进。不厌倦精进。广大精进。无边精进猛利精进。无等等精进。救一切众生精进。是菩萨修习如是精进。直心清净。不失深心信解明利。善根增长。远离世间。垢浊不信。皆已灭尽。无疑无悔。现前具足于一切佛大信解事。不厌不舍。自然习乐无量之心。常现在前。菩萨住第四焰地。能见数百千万亿那由他诸佛世尊。恭敬供养。尊重赞叹。衣服饮食。卧具医药。亲近诸佛。一心听法。能信奉持。多于佛所。出家修道。是菩萨乐心。深心。清净信解平等。转更明了。住寿多劫。若干百千万亿那由他劫。善根转胜譬如上真金。为庄严具。余金不及。如是菩萨住此焰地善根转增。下地菩萨所不能及。譬如摩尼珠。光明清净能照四方。余宝不及。水雨浇渍。光明不灭。菩萨住焰地。下地菩萨所不能及。一切诸魔。及诸烦恼。皆不能坏。诸佛子。是名略说菩萨第四焰地。菩萨住是地中。多作须夜摩天王。教化众生。破于我心。所作善业。布施爱语。利益同事皆不离念佛。不离念法。乃至不离念具足一切种智。常生是心我当于一切众生。为首为胜。乃至于一切众生。为依止者。是菩萨若欲勤行精进。须臾之间。得百亿三昧。乃至示现百亿菩萨。以为眷属。若以愿力自在示现。过于此数。若干百千万亿那由他劫。不可计知。尔时金刚藏菩萨。欲重明此义。以偈颂曰。

　　诸菩萨具足　　修治明地已

  　　观察诸众生　　法及于世界

  　　虚空识欲色　　无色胜信解

  　　大心清净故　　得入第四地

  　　即于如来家　　增长得势力

  　　不退于佛道　　三宝不坏信

  　　观诸法生灭　　一切本来空

  　　知世间成败　　从业而有生

  　　众生业差别　　生死涅槃异

  　　观法先后际　　常灭不住相

  　　诸大菩萨等　　得如是法已

  　　哀愍诸众生　　习身受心法

  　　内外四念处　　依止于厌离

  　　亦依止寂灭　　回向于涅槃

  　　除灭恶法故　　善法得增长

  　　习行四正法　　修四如意足

  　　习行于五根　　及以修五力

  　　修习七觉意　　行于八圣道

  　　修习如是法　　皆为众生故

  　　本愿之所助　　慈悲心为首

  　　为摄一切智　　庄严诸佛土

  　　成就十种力　　无畏不共法

  　　诸音声言说　　甚深妙道法

  　　及无碍解脱　　大智慧方便

  　　从身见为首　　六十二见等

  　　众生及我人　　寿命知见者

  　　于诸阴界入　　之所贪着处

  　　得是第四地　　皆悉已灭离

  　　断诸烦恼业　　其心转明净

  　　诸所作善业　　皆为救世间

  　　菩萨柔软心　　常不为放逸

  　　堪用正直意　　求利于众生

  　　如此所求事　　皆为无上道

  　　大智慧职位　　利益世间故

  　　深心敬养师　　如说乐修行

  　　知恩报恩者　　易化无嗔恨

  　　无有邪曲心　　柔和同止乐

  　　修习如是法　　精进不退转

  　　菩萨住是地　　不失深直心

  　　净心与信解　　增长诸善根

  　　世间诸垢浊　　不信疑悔事

  　　如是等诸法　　皆悉得除灭

  　　诸菩萨住是　　第四焰地中

  　　得值无量佛　　咨受所说法

  　　于是诸佛所　　出家难沮坏

  　　如真金庄严　　余金所不及

  　　菩萨住是地　　诸功德深心

  　　智慧及方便　　所行清净道

  　　乃至千亿魔　　皆所不能坏

  　　如真妙明珠　　不为水雨败

  　　菩萨住是地　　天人所供养

  　　多作夜摩王　　能转诸邪见

  　　所作诸善业　　皆为佛智慧

  　　其心常坚固　　不可得动转

  　　若勤行精进　　得百亿三昧

  　　能见百亿佛　　愿力则过是

  　　如是第四地　　清净名为焰

  　　无量福慧者　　今已解说竟

第五难胜地
----------

　　诸菩萨闻是　　第四地行法

  　　心皆怀喜悦　　踊跃无有量

  　　雨天众宝华　　雰雰如雪下

  　　咸赞言善哉　　金刚藏大士

  　　他化自在王　　与诸眷属等

  　　于上虚空中　　心皆大欢喜

  　　放众妙光明　　作天诸妓乐

  　　歌叹佛功德　　及诸菩萨众

  　　天诸采女等　　各以清妙音

  　　同声称赞佛　　而说如是言

  　　世尊久远来　　勤苦所求愿

  　　无上正真道　　于今始乃得

  　　利益天人者　　久乃得奉见

  　　释迦牟尼佛　　今至于天宫

  　　从久远已来　　大海相始动

  　　久远无量世　　今乃放妙光

  　　众生从久远　　今始得安乐

  　　久乃方得闻　　大慈悲德音

  　　度诸功德岸　　久远今乃值

  　　圣王能悉破　　憍慢我心等

  　　无比可恭敬　　而今得供养

  　　能开诸天道　　使得一切智

  　　世尊甚清净　　无量如虚空

  　　不染于世法　　如莲华在水

  　　处世最高大　　犹如巨海中

  　　须弥大山王　　是故欢喜礼

  　　如是诸天女　　各以众妙音

  　　敬心歌颂已　　默然而观佛

  　　解脱月菩萨　　请金刚藏言

  　　愿说得五地　　行相之因缘

　　金刚藏菩萨语解脱月菩萨言。佛子。菩萨摩诃萨已具足第四地。欲得第五地。当以十平等心。何等为十。一过去佛法平等。二未来佛法平等。三现在佛法平等。四戒净平等。五心净平等。六除见疑悔净平等。七道非道净平等。八行知见净平等。九诸菩提分法转胜净平等。十化众生净平等。菩萨以是十平等心。得入第五地。菩萨住难胜地。善修菩提法故。深心清净故。求转胜道故。则能得佛。是菩萨得大愿力故。慈悲心不舍一切故。得念慧道力故。修习福慧不舍故。出生方便故。欲得转胜道上地明观法故。受诸佛神力所护故。生定不退心故。如实知是苦圣谛。是苦集谛。是苦灭谛。是苦灭道谛。是菩萨善知世谛。善知第一义谛。善知相谛。善知差别谛。善知说谛。善知事谛。善知生起谛。善知尽无生谛。善知入道谛。善知一切菩萨次第成就诸地起如来智谛。菩萨随众生意。令欢喜故。知世谛究竟一乘故。知第一义谛。分别诸法自相故。知相谛诸法各异故知差别谛。分别阴界入故。知说谛以身心苦恼故。知苦谛诸趣生相续故。知集谛毕竟灭一切恼故。知灭谛至不二法故。知道谛以一切种智。知一切法。次第成一切菩萨地故。知如来智谛以信解力故。知非得无尽谛智。菩萨如是以此诸谛智。如实知一切有为法。虚伪诳诈。假住须臾。诳惑凡人。菩萨尔时于众生中。大悲转胜。生大慈光明。得如是智慧力。不舍一切众生。常求佛智慧。如实观一切有为法先际后际。知众生从先际无明有爱故生。流转生死。于五阴归处。不能动发。增苦恼聚。是中无我。无我所。无众生。无人。无知者。无寿命者。后际亦如是。如是无所有。而愚痴贪着。不知究竟有出无出。又作是念。凡夫众生甚为可怪。无明痴故。有无量身。已灭今灭当灭。如是生死。不能于身生厌离想转更增长五道苦轮。生死水漂不能得返。归五阴舍不能舍离。不知不畏四大毒蛇。不能拔出憍慢见箭。不能灭除贪恚痴火。不能破坏无明愚闇。不能干竭爱着大海。不求十力大圣导师。常随魔意于生死城。常为诸恶觉观所转。如是苦恼。孤穷众生无有救者。无有舍者。无有究竟道者。唯我一人独无等侣。修习福慧。以是资粮。令此众生。住毕竟净。乃至得一切法中无碍智力。如是思惟。从正观生于智力发愿。所作一切善根。皆为度众生故。为一切众生求安乐故。为利益一切众生故。为解脱一切众生故。为一切众生无苦恼故。为一切众生无粗恶故。为一切众生心清净故。为调伏一切众生故。为灭一切众生诸忧恼苦。满其愿故。

　　是菩萨住难胜地。不忘诸法故。名为念者。决定智慧故。名为智者。知经书意次第故。名为有道者。自护护彼故。名为有惭愧者。不舍持戒故。名为坚心者。善思惟是处非处故。名为觉者。不随他故。名为随智者。善分别诸法章句义故。名为随慧者。善修禅定故。名为得神通者。随世间法行故。名为方便者。善集福德资粮故。名为无厌足者。常求智慧因缘故。名为不舍者。集大慈大悲因缘故。名为无疲倦者。常正忆念故。名为远离破戒者。深心求佛十力。四无所畏。十八不共法故。名为常念佛法者。常令众生离恶修善故。名为庄严佛国者。种诸福德。庄严三十二相八十种好故。名为行种种善业者。求庄严佛身口意故。名为常行精进者。供养一切说法菩萨故。名为乐大恭敬者。一切菩萨方便中心无碍故。名为心无碍者。常乐教化众生故。名为昼夜远离余心者。菩萨如是行时。以布施教化众生。爱语利益同事。亦教化众生。又以色身示现。教化众生。亦以说法。教化众生。亦示诸菩萨行事。教化众生。亦示诸佛大事。教化众生。亦示生死过恶。教化众生。亦示诸佛智慧利益教化众生。菩萨如是修习。以大神力种种因缘方便道。教化众生。是菩萨虽种种因缘方便。心常在佛。不失善根。又复常求转胜利益众生法。是菩萨利益众生故。知世所有经书技艺。文章算数。金石诸性。治病医方。干消癞病。鬼着蛊毒等。妓乐歌舞。戏笑欢娱。国土城郭。聚落室宅。园林池观。华果药草。金银琉璃。珊瑚琥珀。砗磲码瑙。示诸宝聚。日月五星。二十八宿。占相吉凶。地动梦怪。身中诸相。布施持戒。摄伏其心。禅定神通。四无量心。四无色定。诸不恼乱。安众生事。哀众生故。出如此法。令入诸佛无上之法。菩萨住难胜地。值数百千万亿佛。恭敬供养。尊重赞叹。衣服饮食。卧具医药。亲近听法。闻法出家。而为法师。说法利益。得转胜多闻三昧。乃至过百千万亿劫。而不忘失。一切福德善根。转胜明净。譬如成炼真金。砗磲磨莹。其光转胜。菩萨住是地中。方便智慧力故。功德善根。转净明胜。下地不及。又如日月星宿。诸天宫殿。风持令去。不失法度。如是菩萨住难胜地。以方便思惟故。福德善根转倍明净。而不取证。亦不疾成于无上道。佛子。是名略说菩萨难胜地。菩萨住是地中。多作兜率陀天王。诸根猛利。悉能摧伏一切外道。有所作业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。佛子。是菩萨若欲勤行精进。须臾之间。得千亿三昧。乃至能示千亿菩萨。以为眷属。若以愿力神通自在。复过是数。若干百千万亿劫不可计知。时金刚藏菩萨欲重明此义。以偈颂曰。

　　诸菩萨具足　　四地行法已

  　　思惟三世佛　　戒心除疑悔

  　　道非道知见　　菩提化众生

  　　如是平等观　　得入第五地

  　　四念处为弓　　信五根为箭

  　　四正勤为马　　四如意为车

  　　五力以为铠　　破诸烦恼贼

  　　勇健不退转　　直入第五地

  　　惭愧无垢衣　　净戒以为香

  　　七觉为华鬘　　禅定为涂香

  　　智慧与方便　　种种念庄严

  　　如是则得入　　陀罗尼园林

  　　四如意为足　　正念为头项

  　　慈悲明净眼　　利智慧为牙

  　　以空无我吼　　破诸烦恼贼

  　　如是人师子　　能入第五地

  　　是菩萨已得　　住于第五地

  　　转修胜净法　　皆为佛道故

  　　常行慈悲心　　未曾有厌倦

  　　常为修习此　　第五地行法

  　　深集二资粮　　福德及智慧

  　　种种方便力　　上地明观法

  　　常为佛所护　　得成于念慧

  　　次第能善观　　如实知诸谛

  　　苦集灭止道　　世相第一事

  　　说生起差别　　无生如来智

  　　如是观诸谛　　心微妙清净

  　　虽未能逮得　　无障碍解脱

  　　以能有智慧　　及与信力故

  　　得胜于一切　　世间诸智慧

  　　如是观诸谛　　悉知有为法

  　　虚伪不真实　　无一坚固相

  　　能得于诸佛　　慈悲光明分

  　　为诸众生故　　专心求佛慧

  　　知有为先后　　众生甚可愍

  　　堕在无明闇　　爱因缘所系

  　　是菩萨能灭　　世间之苦恼

  　　知法无寿者　　犹如草木等

  　　众生常以二　　烦恼因缘故

  　　从于先世来　　后世亦如是

  　　相续不断绝　　不能尽苦边

  　　于此生愍伤　　我当度脱之

  　　不能出五阴　　不畏四大害

  　　不拔诸邪箭　　不灭三毒火

  　　不除无明闇　　堕在大爱海

  　　无有智慧眼　　离大导师故

  　　知如是事已　　转加勤精进

  　　有所作起业　　皆为度众生

  　　常住正念慧　　有道有惭愧

  　　坚心觉随智　　转更令增益

  　　修福慧无厌　　持戒不羸弱

  　　求多闻无倦　　正修净佛土

  　　种相好音声　　因缘无厌足

  　　所作诸善业　　皆为利众生

  　　为利世间故　　造立经书等

  　　金石性医方　　歌舞戏笑事

  　　堂阁及园林　　衣服诸饮食

  　　示种种宝聚　　令众得欢喜

  　　占日月五星　　及二十八宿

  　　地动吉凶相　　梦书诸怪事

  　　布施净戒等　　离欲修禅定

  　　四无量神通　　安乐世间故

  　　大智慧菩萨　　得此难胜地

  　　供养万亿佛　　从佛而听法

  　　所修诸善根　　皆悉得明净

  　　犹如砗磲宝　　莹磨于真金

  　　譬如宝宫殿　　风持不失法

  　　世法所不染　　如莲华在水

  　　菩萨住是地　　多作兜率王

  　　诸根转猛利　　破诸外道见

  　　所作诸善业　　皆为佛智慧

  　　得佛力无畏　　能度诸众生

  　　是菩萨勤修　　转胜精进力

  　　即能得千亿　　深妙诸三昧

  　　供养千亿佛　　动千亿世界

  　　随其所愿力　　过是数无量

  　　如是第五地　　种种诸方便

  　　上智慧大人　　如法解说竟

**大方广佛华严经卷第二十六**

十地品第二十二之四
------------------

　　诸菩萨闻说　　上地之行相

  　　在于虚空中　　雨众妙珍宝

  　　放清净光明　　供养于世尊

  　　咸赞言善哉　　善哉金刚藏

  　　无量亿诸天　　心皆大欢喜

  　　于上虚空中　　雨种种珍宝

  　　光明相绮错　　微妙甚可乐

  　　香华诸璎珞　　幡盖散佛上

  　　他化自在王　　与诸眷属等

  　　雨众妙宝物　　雰雰如雪下

  　　歌颂供养佛　　称叹金刚藏

  　　咸赞言善哉　　快说诸地行

  　　千万亿天女　　于上虚空中

  　　作天众妓乐　　歌叹佛功德

  　　咸作如是言　　如来之所说

  　　微妙无有量　　能灭诸烦恼

  　　诸法本性空　　无有毫末相

  　　空无有分别　　同若如虚空

  　　无有去住相　　亦无有戏论

  　　本来常清净　　如如无分别

  　　若人能通达　　一切诸法性

  　　于有于无中　　其心不动摇

  　　但以大悲心　　为度诸众生

  　　是名诸佛子　　从佛口法生

  　　常行于布施　　利益诸众生

  　　本来虽清净　　持戒而坚心

  　　虽本心无伤　　而行于忍辱

  　　虽知法性离　　而行于精进

  　　虽先灭烦恼　　而入于诸禅

  　　虽先解法空　　而分别诸法

  　　寂灭智虽多　　而求利世间

  　　能灭诸恶者　　名之为大人

  　　如是诸天女　　百千种妙音

  　　称赞歌颂已　　默然而观佛

  　　解脱月菩萨　　请金刚藏言

  　　当以何行相　　得成第六地。

　　金刚藏菩萨言。佛子。菩萨摩诃萨已具足五地。欲入六地。当以十平等法。何等为十。一以无性故。一切法平等。二以无相故。一切法平等。三以无生故。一切法平等。四以无成故。一切法平等。五以本来清净故。一切法平等。六以无戏论故。一切法平等。七以不取不舍故。一切法平等。八以离故。一切法平等。九以幻梦影响水中月故。一切法平等。十以有无不二故。一切法平等。菩萨以是十平等法。得入第六地。菩萨如是观一切法性。能忍随顺得第六地。无生法忍虽未现前。心已成就明利顺忍。是菩萨观一切法如是相。大悲为首。增长大悲故。观世间生灭相。作是念。世间所有受身生处。皆以贪着我故。若离着我。则无生处。一切凡夫。常随邪念。行邪妄道。愚痴所盲。贪着于我。习起三行。罪行福行不动行。以是行故。起有漏心种子。有漏有取心故。起生死身。所谓业为地。识为种子。无明覆蔽。爱水为润。我心溉灌种种诸见。令得增长。生名色芽。因名色故生诸根。诸根合故有触。从触生受。乐受故生爱。爱增长故有取。取因缘故有有。于有起五阴身名为生。五阴变名为老。五阴灭名为死。老死因缘。有忧悲热恼。众苦聚集。是十二因缘。无有集者。无有散者。缘合则有。缘散则无。菩萨如是。于六地中。随顺观十二因缘。又作是念。不如实知第一义故有无明。无明起业是名行。依行有初识。与识共生有四取阴。依止取阴有名色。名色成就有六入。根尘合故有触。触因缘生受。贪乐受名为爱。爱增长名为取。从取起业名为有。业报五阴名为生。五阴变名为老。五阴坏名为死。死别离时。贪着心热名为悲。发声啼哭。五识为苦。意识为忧。忧苦转多名为恼。如是但生大苦积聚。是十二因缘。无我无我所。无作者。无使作者。若有作者。则有作事。若无作者。则无作事。第一义中。无作者。无作事。又作是念。三界虚妄。但是心作。十二缘分。是皆依心。所以者何。随事生欲心。是心即是识。事是行。行诳心故名无明。识所依处名名色。名色增长名六入。三事和合有触。触共生名受。贪着所受名为爱。爱不舍名为取。彼和合故名为有。有所起名为生。生变名为老。老坏名为死。又无明有二种作。一者缘中痴。二者为行作因。行亦有二种作。一者生未来世果报。二者与识作因。识亦有二种作。一者能受生。二者与名色作因。名色亦有二种作。一者令识起相续。二者与六入作因。六入亦有二种作。一者能缘六尘。二者能与触作因。触亦有二种作。一者能触所缘。二者能与受作因。受亦有二种作。一者觉憎爱事。二者与爱作因。爱亦有二种作。一者于可染中生贪心。二者与取作因。取亦有二种作。一者能增长烦恼。二者与有作因。有亦有二种作。一者能于余道中生。二者与生作因。生亦有二种作。一者能起五阴。二者与老作因。老亦有二种作。一者令诸根熟。二者与死作因。死亦有二种作。一者坏五阴身。二者以不见知故。而令相续不绝。又无明缘诸行者。无明令行不断。助成行故。行缘识者。令识不断助成识故。识缘名色者。令名色不断助成名色故。乃至生缘老死忧悲苦恼者。令死不断助成死故。无明灭故则诸行灭。乃至生灭故老死忧悲苦恼灭。因灭故果亦灭。又无明爱取是三分。不断烦恼道。行有二分。不断业道。余因缘分。不断苦道。先后际相续故。是三道不断。是三道离我我所而有生灭。又无明及行是过去事。识名色六入触受是现在事。爱取有生老死是未来事。于是有三世转。无明灭故诸行灭。名为断。三世相续说。又十二因缘说名三苦。无明行识名色六入名为行苦。触受名为苦苦。爱取有生老死忧悲苦恼名为坏苦。无明灭故诸行灭。乃至生灭故老死灭。名为断三苦相续说。又因无明诸行生。无明灭诸行灭。以诸行性空故。余亦如是。无明因缘诸行生。以生缚说。无明灭故诸行灭。以灭缚说。余亦如是。又无明因缘诸行生。是随顺无所有观说。无明灭诸行灭。是随顺尽观说。余亦如是。如是逆顺十种观十二因缘法。所谓因缘分次第。心所摄。自助成法。不相舍离。随三道行。分别先后际。三苦差别。从因缘起。生灭缚。无所有尽观。

　　是菩萨随十二因缘。无我无人。无众生。无寿命者。离作者使作者。无主属众因缘。如是观时。空解脱门现在前。灭此事余不相续故。无相解脱门现在前。知此二种更不乐有唯大悲心教化众生。无愿解脱门现在前。菩萨修行三解脱门。离彼我相。离作者受者相。离有无相。悲心转增。以悲心故。勤行精进。未满菩提法欲令满足。菩萨作是念。有为法和合故增。离散则减。缘具故增。不具则减。我知有为法过故。不应和合。具诸因缘。化众生故。亦不毕竟灭有为法。菩萨如是知有为法无性。离坚固相。无生无灭。与大慈悲和合。不舍众生。即得无障碍般若波罗蜜光明现在前。得是智慧具足修集阿耨多罗三藐三菩提因缘。而不住有为法。观有为法性寂灭相。亦不住其中。欲具足无上菩提法故。菩萨住现前地。得胜空三昧。性空三昧。第一义空三昧。究竟空三昧。大空三昧。合空三昧。生空三昧。如实离虚妄空三昧。略空三昧。离分别不分别空三昧。如是等万空三昧门现在前。无相无愿三昧亦如是。是菩萨住现前地。深心。决定心。真心。甚深心。不转心。不舍心。广心。无边心。乐智心。慧方便和合心。如是等心。转胜增长。随顺阿耨多罗三藐三菩提。一切论师不能倾动。入于智地。转声闻辟支佛地。决定向佛智。一切众魔。及诸烦恼。所不能坏。安住菩萨智慧明中。修空无相无愿解脱门。专以智慧方便行助菩提法。是菩萨住现前地。于般若波罗蜜偏胜。得明上顺忍。以顺是法无有违逆。菩萨住现前地。得见数百千万亿佛。恭敬供养。尊重赞叹。衣服饮食。卧具医药。亲近诸佛。于诸佛所。听受正法。如说修行。令佛欢喜。是人转胜。知佛法藏。乃至无量百千万亿劫一切善根。转妙明净。譬如真金。以琉璃磨莹光色转胜。菩萨住现前地。以慧方便故。一切善根。转胜明净。余地不及。譬如月明。能令众生。身得清凉。四种风吹不能遏绝。菩萨住现前地。善根转胜。能灭众生烦恼之火。四种恶魔所不能坏。诸佛子。是名略说菩萨现前地。菩萨住是地。多作善化自在天王。智慧猛利能破一切增上慢者。声闻问难不能穷尽。有所施作。布施爱语利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生为依止者。是菩萨若欲勤行精进。于须臾间。得百千亿三昧。乃至能示百千亿菩萨。以为眷属。若以愿力。能过是数。若干百千万亿劫。不可计知。时金刚藏菩萨。欲重明此义。以偈颂曰。

　　诸菩萨已得　　具足五地行

  　　知诸法无性　　无相无生灭

  　　本来常清净　　无有诸戏论

  　　诸法常离相　　不取亦不舍

  　　性空犹如幻　　离二无分别

  　　随顺如是行　　得入第六地

  　　住明利顺忍　　以智慧力故

  　　观察于一切　　世间生灭相

  　　悉知诸世间　　皆从无明有

  　　无明若灭者　　则无有世间

  　　观察因缘法　　随顺第一义

  　　而不坏缘报　　所作及假名

  　　如实无作者　　亦无有受者

  　　如是观有为　　如云无实事

  　　不知真谛义　　名之为无明

  　　从是则生思　　身口业行果

  　　从行故有识　　即生于名色

  　　如是次第起　　生死苦恼聚

  　　了达于三界　　但从贪心有

  　　知十二因缘　　在于一心中

  　　如是则生死　　但从心而起

  　　心若得灭者　　生死则亦尽

  　　无明二种作　　缘痴作于业

  　　乃至于老死　　坏散五阴聚

  　　从于此事边　　具出于苦恼

  　　是事若尽者　　苦恼则亦灭

  　　无明若具足　　相续则不灭

  　　因缘若尽者　　相续则亦断

  　　无明及爱取　　即是烦恼道

  　　行及有是业　　余分则是苦

  　　痴行为过去　　识名色六入

  　　触受是现在　　余则未来世

  　　痴业识名色　　六入名为行

  　　触受是苦苦　　余分则是坏

  　　痴从众缘生　　则有于诸缚

  　　众缘若灭者　　诸缚则亦断

  　　从因而生果　　因灭则果灭

  　　如是观诸法　　自性则皆空

  　　随顺于无明　　则有诸世间

  　　若能不随顺　　是则断于有

  　　从是则有是　　是无则无是

  　　如是十种观　　甚深因缘法

  　　因缘分次第　　去来及现在

  　　作不舍一心　　分别有三道

  　　三种苦差别　　生灭于缚法

  　　无所有及尽　　能行逆顺观

  　　菩萨如是入　　十二因缘法

  　　知空如梦幻　　无作者受者

  　　如是观因缘　　智者修于空

  　　事灭不相续　　入于无相行

  　　知此二虚假　　于中无所愿

  　　但以大悲心　　愍度于众生

  　　如是诸大士　　修习解脱门

  　　悲心爱乐佛　　无量诸功德

  　　知诸有为法　　皆从和合有

  　　得万空三昧　　无相无愿定

  　　智慧转增进　　入于上顺忍

  　　得于诸菩萨　　无碍智解脱

  　　如是诸善根　　转胜利明净

  　　供养无量佛　　诸佛所称赞

  　　于诸如来所　　出家学佛道

  　　入佛诸法藏　　善根转增长

  　　犹以琉璃宝　　莹磨于真金

  　　光明转清净　　余所不能及

  　　如月行虚空　　清凉被一切

  　　四种风所吹　　不能令遏绝

  　　菩萨智慧光　　灭诸烦恼火

  　　四魔不能坏　　其义亦如是

  　　菩萨住是地　　多作善化王

  　　诸根悉猛利　　能破增上慢

  　　所作诸善业　　皆悉随智慧

  　　声闻诸问难　　不能得穷尽

  　　是佛子若欲　　如是勤精进

  　　须臾即能得　　百千亿三昧

  　　见于百千亿　　十方世界佛

  　　如秋清凉时　　月光明净好

  　　如是第六地　　深妙难知见

  　　声闻所不了　　大士略说竟

第七远行地
----------

　　尔时诸天众　　在于虚空中

  　　雨香华珍宝　　如云散佛上

  　　踊跃发妙音　　咸赞言善哉

  　　善哉金刚藏　　善知第一义

  　　无量功德聚　　人中之莲华

  　　说此上妙行　　利益诸世间

  　　他化自在王　　雨光明宝华

  　　雰雰而供养　　除忧烦恼者

  　　诸天及天王　　咸发如是言

  　　若闻此地义　　则为得大利

  　　时作百千种　　上妙诸妓乐

  　　诸天女称赞　　承佛神力故

  　　诸佛最寂灭　　能转恶为善

  　　一切诸世间　　皆所共恭敬

  　　虽出过世间　　而示世间法

  　　知身同实相　　而示种种身

  　　虽以诸言音　　演说寂灭法

  　　而知于语言　　无有音声相

  　　能过百千土　　上妙供诸佛

  　　知身佛国土　　离相智自在

  　　虽教化众生　　而无彼我想

  　　广集大功德　　不于中起着

  　　以见取相故　　三毒火然世

  　　不取一切相　　慈悲起精进

  　　诸天及天女　　欢喜设供养

  　　如是赞叹已　　默然而观佛

  　　解脱月菩萨　　请金刚藏言

  　　大众皆清净　　愿说七地行

　　金刚藏菩萨言。佛子。菩萨摩诃萨已具足第六地。欲入第七地。从方便慧起十妙行。何等为十。善修空无相无愿。而以慈悲心处在众生。随诸佛平等法。而不舍供养诸佛。常乐思惟空智门。而广修集福德资粮。远离三界。而庄严三界。毕竟寂灭诸烦恼焰。而为众生起灭贪恚痴烦恼焰法。随顺诸法如幻如梦如水中月不二相。而起分别种种烦恼。及不失业果报。知一切佛国土空如虚空皆是离相。而起净国土行。知一切佛法身无身。而起色身三十二相八十种好。以自庄严。知诸佛音声不可说寂灭相。而随一切。起种种庄严音声。知诸佛于一念中。通达三世。而知种种相。种种时。种种劫。得阿耨多罗三藐三菩提。随众生信解。作如是说。是名从慧方便生十妙行。菩萨摩诃萨修此妙行。如是方便慧现前故。名为入七地。是菩萨住七地。入无量众生界。入无量诸佛教化众生法。入无量世界。入诸佛无量清净国土。入无量诸法差别。入无量诸佛智得无上道。入无量诸劫数。入无量诸佛通达三世。入无量众生欲乐差别。入无量诸佛色身别异。入无量诸佛知众生志行诸根差别。入无量诸佛音声语言令众生欢喜。入无量众生心心所行差别。入无量诸佛随智慧行。入示无量声闻乘信解。入诸佛无量说道因缘令众生信解。入无量辟支佛智慧习成。入诸佛无量甚深智慧所说。入诸菩萨无量所行道。入诸佛无量诸说大乘集成事。令众生得入。菩萨作是念。如是诸佛。有无量无边大势力。如是势力。我应修集。得此势力。不以分别。菩萨如是智慧思惟。修习大方便慧。安住佛智。以不动法故。常起种种度众生道。无有障碍。行住坐卧。皆悉能起度众生法。离诸阴盖。住诸威仪。常不远离如是想念。是菩萨于念念中。具足十波罗蜜。及十地行。何以故。是菩萨。于念念中。大悲为首。修习佛法。一切回向大智慧故。十波罗蜜者。菩萨以求佛道所修善根。与一切众生。是檀波罗蜜。能灭一切烦恼热。是尸波罗蜜。慈悲为首。于一切众生。心无所伤。是羼提波罗蜜。求善根无厌足。是毗梨耶波罗蜜。修道心不散。常向一切智。是禅波罗蜜。忍诸法不生门。是般若波罗蜜能起无量智门。是方便波罗蜜。求转胜智慧。是愿波罗蜜。诸魔外道不能沮坏。是力波罗蜜。于一切法相如实说。是智波罗蜜。如是念念中。具足十波罗蜜。是菩萨具足十波罗蜜时。四摄法。三十七品。三解脱门。一切助阿耨多罗三藐三菩提法。于念念中。皆悉具足。解脱月菩萨问金刚藏菩萨言。佛子。菩萨摩诃萨但七地具足助菩提法。一切诸地亦能具足。金刚藏言。佛子。菩萨摩诃萨于诸地中。皆悉具足助菩提法。远行胜故。于此地说。何以故。诸菩萨摩诃萨。于七地中。功行具足。入智慧神通道故。佛子。菩萨于初地发愿缘一切佛法故。具足助菩提法。二地除心恶垢故。具足助菩提法。三地愿转增长。得法明故。具足助菩提法。四地入道故。具足助菩提法。五地随顺行世间法故。具足助菩提法。六地入甚深法门故。具足助菩提法。此第七地起一切佛法故。具足助菩提法。何以故。菩萨摩诃萨。于此地中。得诸智慧所行道。以是力故。第八地自然得成。佛子。譬如二世界。一定清净。一定垢秽。是二中间。难可得过。欲过此界。当以神通。及大愿力。菩萨亦如是。行于杂道。难可得过。以大愿力。大智慧力。大方便力故。尔乃得过。解脱月言。第七菩萨。为是净行。为是垢行。金刚藏言。从欢喜地菩萨所行皆离罪业。何以故。回向阿耨多罗三藐三菩提故。随地所行清净不名为过。佛子。譬如转轮圣王。乘大宝象。游四天下。见诸众生。贫穷困恼。王虽无苦。而未离人。若舍王身。生于梵世。游千世界。现大威力。尔时乃名离于人身。菩萨亦如是。从初地在诸波罗蜜乘。知一切众生心所行事。及烦恼垢。不为烦恼垢之所污。虽乘善道不名为过。若舍一切所修功行。入于八地。尔时名为乘清净乘。悉知一切诸烦恼垢。不为烦恼垢之所污。乃名为过。诸佛子。菩萨住七地。过贪欲等诸烦恼垢。在此七地。不名有烦恼。不名无烦恼。何以故。一切烦恼不起故。不名有烦恼。贪求如来智慧。未满愿故。不名无烦恼。

　　菩萨住七地。成就深净身口意业。是菩萨所有不善业随烦恼者。悉已舍离。所有善业常修习行。又世间经书。如五地说自然而得。于三千大千世界。最为希有。得为大师。唯除如来八地菩萨。无有众生深心妙行能与等者。是菩萨所有禅定神通解脱三昧。不随禅生。所欲自在。菩萨住远行地。于念念中。具足修集方便慧力。及一切助菩提法。转胜具足。能入菩萨善伏三昧。善思义三昧。进慧三昧。分别义藏三昧。如实分别法三昧。坚固安住三昧。知神通门三昧。净法界三昧。顺佛教三昧。种种义藏三昧。背生死向涅槃三昧。如是具足百万三昧。净治此地。是菩萨得是三昧智慧方便善清净故。深得大悲力故。名为过声闻辟支佛地趣佛智地。是菩萨住是地。无量身业无相行。无量口意业无相行。是菩萨清净行故。得无生法忍。照明诸法。解脱月菩萨言。佛子。菩萨住初地。有无量身业。无量口意业。已能过声闻辟支佛地。金刚藏菩萨言。缘大法故过。非实行力。第七地实行力故。一切声闻辟支佛所不能坏。譬如生在王家。即胜一切。何以故。地尊贵故。其身长大。智慧成就。尔乃真实。胜于一切。菩萨亦如是。初发心时。胜于二乘。以发大愿深心清净故。今住此地。以智慧力。胜于声闻及辟支佛。佛子。菩萨住七地。得甚深远离无行。身口意业转求胜法而不舍离。以转胜心故。虽行实际。而不证实际。解脱月言。佛子。菩萨从何地来。能入寂灭。金刚藏言。从六地来。能入寂灭。今住此地。于念念中。能入寂灭。而不证寂灭。是菩萨成就不可思议身口意业。行实际。而不证实际。譬如有人。乘船入海。善为行法。善知水相。不为水害之所沦没。如是菩萨住此七地。乘诸波罗蜜船。能行实际。而不证实际。菩萨如是以大愿力故。得智慧力故。从禅定智慧生大方便力故。虽深爱涅槃。而现身生死。虽眷属围绕。而心常远离。以愿力故。受生三界。不为世法之所污染。心常善寂。以方便力故。而还炽然。随行佛智。转声闻辟支佛地。至佛法藏。而现魔界。虽过四魔。而现魔行。虽现外道行。而不舍佛济。虽现身一切世间。而心常在出世间法。一切所有庄严之事。胜诸天龙夜叉乾闼婆阿修罗迦楼罗紧那罗摩睺罗伽。人非人。四天王。释提桓因。梵天王。而不舍乐法爱法。菩萨成就如是智慧。住远行地。值百千万亿那由他佛。恭敬供养。尊重赞叹。衣服饮食。卧具医药。供养诸佛。护持佛法。诸声闻辟支佛智慧问难所不能坏。是菩萨哀愍众生故。法忍转净。是菩萨无量百千万亿那由他劫。善根转胜。譬如真金。以诸好宝庄严间错。转胜明净。余金不及。菩萨亦如是。住远行地。一切善根从方便智慧生。转胜明净。无能坏者。譬如日光。星宿月光所不能及。一切泥水悉能干竭。菩萨亦如是。住远行地。善根转胜。一切声闻辟支佛所不能及。又能干竭烦恼污泥。诸佛子。是名略说菩萨摩诃萨远行地。菩萨住是地。多作他化自在天王。诸根猛利。能发众生悟道因缘。所作善业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。是菩萨若欲如是勤行精进。于须臾间。得百千亿那由他三昧。乃至能现百千亿那由他菩萨。以为眷属。若以愿力。自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰。

　　深智慧定心　　具行六地已

  　　一时生方便　　智慧入七地

  　　行空无相愿　　而修慈悲心

  　　顺佛平等法　　而供养诸佛

  　　虽以智观空　　而修福无厌

  　　虽能严三界　　而心乐远离

  　　虽心常寂灭　　而起灭恶法

  　　行空不二相　　而行慈悲心

  　　虽观一切土　　空若如虚空

  　　而能善庄严　　清净诸佛土

  　　虽知诸佛身　　同法相无相

  　　而种三十二　　八十诸相好

  　　虽知音声法　　不可言说相

  　　而叹佛音声　　令一切欢喜

  　　虽知于诸佛　　一念中成道

  　　而示时劫刹　　引导诸众生

  　　如是知诸方　　则得法照明

  　　菩萨如是者　　即入第七地

  　　住是地能观　　无量众生行

  　　亦知于诸佛　　教化众生法

  　　世界及劫数　　诸法差别相

  　　又知诸众生　　种种之欲乐

  　　知说三乘法　　令众生信解

  　　我应修教化　　成就是众生

  　　以如是思惟　　方便慧和合

  　　于四威仪中　　常行如是道

  　　于一一念中　　能具菩提法

  　　所谓施戒等　　十种波罗蜜

  　　如是诸菩萨　　所修之福德

  　　皆与诸众生　　名檀波罗蜜

  　　灭除心恶垢　　名尸波罗蜜

  　　不为六尘伤　　羼提波罗蜜

  　　能起转胜法　　精进波罗蜜

  　　于是道不动　　名禅波罗蜜

  　　无生忍照明　　般若波罗蜜

  　　回向于佛道　　方便波罗蜜

  　　求于转胜法　　名愿波罗蜜

  　　无有能坏者　　名力波罗蜜

  　　能解如实说　　名智波罗蜜

  　　是助菩提法　　念念皆能摄

  　　发于广大愿　　缘于大法故

  　　初地中功德　　名之为具足

  　　第二地名为　　除诸心垢恶

  　　第三愿增明　　第四地入道

  　　第五随世行　　第六入深法

  　　得无生相分　　渐渐而增长

  　　第七集一切　　具菩提分法

  　　能起诸功德　　及以一切愿

  　　如是诸功德　　令后八地中

  　　一切诸所行　　自然得清净

  　　远行地难过　　大智力所能

  　　如二国中间　　难可得过度

  　　在于七地中　　不污如圣王

  　　虽住于此道　　不名一切过

  　　若到于第八　　菩萨智慧地

  　　尔时过意界　　住于智业中

  　　如梵王观世　　不得名为人

  　　菩萨罪不污　　如莲华在水

  　　菩萨住是地　　过诸贪欲等

  　　不名有烦恼　　亦不名灭尽

  　　入是正道中　　无有诸烦恼

  　　愿求佛道故　　不得名尽者

  　　于诸世间中　　经书技艺事

  　　文颂咒术等　　自然能明了

  　　修习诸禅定　　及诸神通等

  　　无量心利世　　是事皆能起

  　　尔时此菩萨　　过于二乘行

  　　安住第七地　　菩萨诸行中

  　　以初发心时　　大愿力故胜

  　　今于此地中　　自以智慧力

  　　犹如国王子　　生时姓尊贵

  　　后以功行成　　于诸人中尊

  　　住此得深智　　转发胜精进

  　　念念入寂灭　　而亦不取证

  　　如人善乘船　　入于大海中

  　　虽行深水难　　而不为所害

  　　菩萨行转胜　　方便智慧故

  　　功德悉备足　　非世所能知

  　　供养无量佛　　其心转清净

  　　如真金杂宝　　间错而庄严

  　　得佛智慧光　　干诸爱润水

  　　犹如日光明　　消涸于泥涝

  　　住是地多作　　他化自在王

  　　诸根悉猛利　　通达诸道果

  　　若欲勤精进　　得见百千亿

  　　那由他诸佛　　愿力复过是

  　　七地智慧净　　人天及二乘

  　　皆非其境界　　今已略说竟

第八不动地
----------

　　他化自在王　　诸天及菩萨

  　　闻说此上行　　心皆大欢喜

  　　雨上妙华香　　幡盖宝璎珞

  　　真妙摩尼珠　　散佛及大众

  　　天女于空中　　作种种妓乐

  　　供养于如来　　并及诸菩萨

  　　同以微妙音　　歌颂佛功德

  　　一切智慧者　　众生中最尊

  　　哀愍世间故　　现诸神通力

  　　华香珍宝等　　皆出如是音

  　　于一微尘中　　各示那由他

  　　无量数诸佛　　于中而说法

  　　于一微尘中　　见无量佛国

  　　须弥金刚围　　世间不迫迮

  　　于一微尘中　　见有三恶道

  　　天人阿修罗　　各各受业报

  　　闻诸佛国中　　一切佛妙音

  　　转无上法轮　　随应众生心

  　　诸佛世界中　　众生身种种

  　　随国土众生　　示现种种身

  　　一切诸天人　　皆悉同止住

  　　佛先观察已　　然后为说法

  　　众生悉知见　　微尘中佛国

  　　亦观旷大刹　　以佛威神故

  　　佛现如是等　　种种神通力

  　　若为众生说　　是事不可尽

  　　以是微妙音　　称叹于世尊

  　　心皆大欢喜　　默然而观佛

  　　解脱月菩萨　　请金刚藏言

  　　佛子愿演说　　入于八地行

**大方广佛华严经卷第二十七**

十地品第二十二之五
------------------

　　金刚藏菩萨言。佛子。菩萨摩诃萨。已习七地微妙行慧。方便道净。善集助道法。具大愿力。诸佛神力所护。自善根得力。常念随顺如来力。无畏。不共法。直心深心清净。成就福德智慧。大慈大悲不舍众生。修行无量智道。入诸法本来无生。无起无相。无成无坏。无来无去。无初无中无后。入如来智。一切心意识。忆想分别。无所贪着。一切法如虚空性。是名菩萨得无生法忍入第八地。入不动地名为深行菩萨。一切世间所不能测。离一切相。离一切想。一切贪着。一切声闻辟支佛所不能坏。深大远离。而现在前。譬如比丘得于神通。心得自在。次第乃入灭尽定。一切动心。忆想分别。皆悉尽灭。菩萨亦如是。菩萨住是地。诸勤方便身口意行。皆悉息灭。住大远离。如人梦中欲渡深水。发大精进。施大方便。未渡之间。忽然便觉。诸方便事。皆悉放舍。菩萨亦如是。从初已来。发大精进。广修道行。至不动地。一切皆舍。不行二心。诸所忆想。不复现前。譬如生梵世者。欲界烦恼不现在前。菩萨亦如是。住不动地。一切心意识不现在前。乃至佛心。菩提心。涅槃心。尚不现前。何况当生诸世间心。佛子。是菩萨随顺是地。以本愿力故。又诸佛为现其身。住在诸地法流水中。与如来智慧为作因缘。诸佛皆作是言。善哉善哉。善男子。汝得是第一忍。顺一切佛法。善男子。我有十力。四无所畏。十八不共法。汝今未得为得。是故勤加精进。亦莫舍此忍门。善男子。汝虽得此第一甚深寂灭解脱。一切凡夫离寂灭法。常为烦恼觉观所害。汝当愍此一切众生。又善男子。汝应念本所愿。欲利益众生。欲得不可思议智慧门。又善男子。一切法性。一切法相。有佛无佛。常住不异。一切如来不以得此法故说名为佛。声闻辟支佛亦得此寂灭无分别法。善男子。汝观我等无量清净身相。无量智慧。无量清净国土。无量方便。无量圆光。无量净音。汝今应起如是等事。又善男子。汝今适得此一法明。所谓一切法寂灭无有分别。我等所得无量无边。汝应精勤起此诸法。善男子。十方无量国土。无量众生。无量诸法差别。汝应如实通达是事。随顺如是智。是菩萨诸佛与如是等无量无边起智慧门因缘。以此无量门故。是菩萨能起无量智业。皆悉成就。诸佛子。若诸佛不与菩萨起智慧门者。是菩萨毕竟取于涅槃。弃舍利益一切众生。以诸佛与此无量无边起智慧门故。于一念中。所生智慧。比从初地已来乃至七地。百分不及一。无量无边阿僧祇分不及一。乃至算数譬谕所不能及。所以者何。先以一身修集功德。今此地中。得无量身修菩萨道。以无量音声。无量智慧。无量生处。无量清净国土。无量教化众生。供养给侍无量诸佛。随顺无量佛法。无量神通力。无量大会差别。无量身口意业。集一切菩萨所行道。以不动法故。佛子。譬人乘船欲渡大海。未至大海多用功力。入海以风。无复艰碍。一日之行过先功力。于百千岁。所不能及。菩萨亦如是。多集善根。乘大乘船。入菩萨所行大智慧海。不施功力。能近一切诸佛智慧。比本所行。若一劫。若百千万劫。所不能及。佛子。菩萨摩诃萨。至第八地。从大方便慧生。无功用心。在菩萨道。思惟诸佛智慧势力。知世界生。世界灭。世界成。世界坏。知以何业因缘集故世界成。何业因缘灭故世界坏。是菩萨知地水火风性小相。中相。无量相。差别相。知微尘细相。知微尘差别相。于一世界中。所有微尘差别。皆悉能知。此一世界所有地水火风。若干微尘。皆悉能知。知宝物若干微尘。众生身若干微尘。世界中万物微尘差别。分别众生大身小身。以若干微尘。成地狱身畜生身。饿鬼身。以若干微尘。成阿修罗身。天身。以若干微尘成。皆悉了知。是菩萨入如是分别微尘智。知欲色无色界坏。知欲色无色界成。知欲色无色界成坏。知欲色无色界小相。中相。无量相。知欲色无色界差别相。如是知三界。是名菩萨教化众生。助智明分。善分别众生身。善观所应生处。随众生生处。随众生身。而为受身。是菩萨现身遍满三千大千世界。随众生身。各各差别譬如日月于一切水皆现其像。若二若三。乃至无量无边不可思议不可说三千大千世界身遍其中。随众生身差别。而为受身。是菩萨成就如是智慧。于一世界。身不动摇。乃至不可说诸佛世界。随众生身。随所信乐。于佛大会。而现身像。若于沙门中。示沙门形色。婆罗门中。示婆罗门形色。刹利中。示刹利形色。居士中。示居士形色。四天王中。帝释中。魔中。梵天中。示梵天形色。乃至阿迦腻吒天中。示阿迦腻吒形色。以声闻乘度者。示声闻形色。以辟支佛乘度者。示辟支佛形色。以菩萨乘度者。示菩萨形色。以佛身度者。示佛身形色。所有不可说诸佛国中。随众生身信乐差别。现为受身。而实远离身相差别。常住平等。是菩萨知众生身。知国土身。知业报身。知声闻身。知辟支佛身。知菩萨身。知如来身。知智身。知法身。知虚空身。是菩萨如是知众生深心所乐。若于众生身。作己身。若于众生身作国土身。业报身。声闻身。辟支佛身。菩萨身。如来身。智身。法身。虚空身。若于国土身。作己身。业报身。乃至虚空身。若于业报身。作己身。乃至虚空身。若于己身。作众生身。国土身。业报身。声闻身。辟支佛身。菩萨身。如来身。智身。法身。虚空身。是菩萨知众生集业身。报身。烦恼身。色身。无色身。诸佛国土小相。中相。无量相。垢相。净相。广相。倒相。平相。方差别相。知业报身假名差别。声闻身假名差别。辟支佛身假名差别。菩萨身假名差别。知如来身。菩萨身。愿身。化身。住持身。相好庄严身。势力身。如意身。福德身。智身。法身。知智身善分别如实。知法身平等不坏相。知虚空身无量相。周遍相。无形相。是菩萨善知起如是诸身。则得命自在。心自在。财自在。业自在。生自在。愿自在。信解自在。如意自在。智自在。法自在。

　　是菩萨得十自在。为不可思议智者。无量智者。广智者。不可坏智者。菩萨随如是智慧。毕竟常起无罪身业口业意业。身业随智行。口业随智行。意业随智行。般若波罗蜜增上。大悲为首。善修方便。善起诸愿。善为诸佛神通所护。常不舍行利益众生智。悉知无边世界中差别事。举要言之。菩萨住无动地。身口意所作。皆能集一切佛法。是菩萨住此地。离一切烦恼故。善住净心力。心常不离道故。善住深心力。不舍众生故。善住大悲力。救一切世间故。善住大慈力。不忘所闻法故。善住陀罗尼力。分别观察一切佛法故。善住一切乐说力。行无边差别世界故。善住神通力。不舍一切菩萨所行故。善住愿力。修集一切佛法故。善住波罗蜜力。善起一切种智故。善住如来力。是菩萨得如是智力。示一切所作。无有过咎。诸佛子。菩萨此地不可坏故。名为不动地。智慧不转故。名为不转地。一切世间不能测知故。名威德地。无色欲故。名童真地。随意受生故。名自在地。更不作故。名为成地。决定知故。名为究竟地。善发大愿故。名为变化地。不可坏故。名为住持地。先修善根故。名为无功力地。菩萨得如是智慧。名为入佛境界。名为佛功德所照明。名为随佛威仪行趣向佛法。常为诸佛神力所护。常为四天王。释提桓因诸梵王等之所奉迎。密迹金刚神。常随侍卫。善能出生诸禅三昧。能作无量诸身差别。于诸身中。皆有势力。得大果报神通力。于无边三昧中得自在。能受无量记。随众生成就处。示成阿耨多罗三藐三菩提。是菩萨入如是大智慧。善通达诸法。常放大智光明。度无碍法界道。善知世界道差别。能示一切诸功德。随意自在。善解先际后际。能入转魔道智。入如来行境界。能于无边世界。行菩萨道。以不转相故。此地名为不动。佛子。菩萨在不动地。善生禅定力故。常见无边诸佛。不舍供养供给诸佛。是菩萨于一一劫。一一世界中。数百千万亿那由他。无量无边阿僧祇佛。恭敬供养。尊重赞叹。亲近诸佛。从诸佛受世界差别等诸法明。是菩萨转深入如来法藏。问世界差别事。无能尽者。乃至百千万亿劫。说不可尽。又诸善根。转胜明净。譬如真金。众宝间错。为转轮王。所佩璎珞。一切人民。无能夺者。菩萨摩诃萨亦如是。住无动地。善根转净。一切声闻辟支佛。乃至七地菩萨所不能坏。菩萨住是地。以善分别智门故。智慧光明。灭除一切众生恼热。譬如千世界主大梵天王。能于一时。流布慈心。满千世界。亦能放光。遍照其中。菩萨摩诃萨亦如是。住不动地。能放身光。照十万佛刹微尘世界。灭除众生诸烦恼热。令得清凉。诸佛子。是名略说菩萨不动地。若广说者。无量亿劫所不能尽。菩萨住是地。多作大梵天王。主千世界。诸根猛利。与诸众生声闻辟支佛菩萨波罗蜜道。无有穷尽。说世界差别。无能坏者。所作善业。布施爱语。利益同事。皆不离念佛。不离念法。乃至不离念一切种智。常生是心。我当于众生。为首为胜。乃至于一切众生。为依止者。是菩萨若欲勤行精进。于须臾间。得百万三千大千世界微尘数三昧。乃至能示百万三千大千世界微尘数菩萨。以为眷属。若以愿力。神通自在。能过是数若干。百千万亿劫。不可计知。时金刚藏菩萨。欲重明此义。以偈颂曰。

　　菩萨住七地　　慧方便已净

  　　善集助道法　　大愿力所系

  　　诸佛神力护　　善根悉成就

  　　求于胜智慧　　能入第八地

  　　善集于福慧　　而有深慈悲

  　　离诸有量心　　心同如虚空

  　　如所说法中　　心得决定力

  　　如是得寂灭　　微妙无生忍

  　　诸法从本来　　无生亦无起

  　　无相无有成　　亦无去来义

  　　诸法初中后　　与如无分别

  　　无有心意行　　同若如虚空

  　　成就如是忍　　无有诸戏论

  　　得是不动地　　甚深寂灭行

  　　一切诸世间　　不能得测量

  　　一切诸心相　　皆悉已灭尽

  　　菩萨住是地　　心识无分别

  　　如入灭尽定　　无复忆念想

  　　犹如人梦中　　方便欲渡水

  　　觉则意廓然　　休息诸所作

  　　得是深忍已　　一切想念灭

  　　如生于梵天　　无欲界烦恼

  　　以本愿力故　　及佛今劝导

  　　如是第一忍　　是诸佛职位

  　　我等深智力　　无畏不共法

  　　汝今无有此　　当加勤精进

  　　汝虽得除灭　　一切烦恼火

  　　当观诸世间　　烦恼常炽然

  　　当念本所愿　　欲利诸众生

  　　悉遍知诸法　　广度于一切

  　　诸法实性相　　常住无变异

  　　二乘亦得此　　而不名为佛

  　　但以得无碍　　甚深微妙智

  　　通达三世故　　乃得名为佛

  　　是诸无等等　　天人所恭敬

  　　开是起智门　　令入诸佛法

  　　成就无边底　　无量妙智慧

  　　先所行诸法　　不及今一念

  　　如是诸菩萨　　得妙智慧地

  　　能在一念中　　身遍于十方

  　　入是智慧门　　行道疾无碍

  　　如行于海中　　大风力所济

  　　离诸功用心　　但在于智业

  　　观十方世界　　成坏及与住

  　　能知四大一　　亦知诸别异

  　　小中及无量　　种种差别相

  　　能数知三千　　大千世界尘

  　　亦知众生身　　四大微尘数

  　　诸天身众宝　　微尘数差别

  　　皆悉遍明了　　余亦如是知

  　　智慧因缘故　　心转得调柔

  　　为利诸众生　　遍诸世界身

  　　能于众生身　　而自作己身

  　　及以诸佛刹　　诸余种种身

  　　如日月停空　　影现一切水

  　　菩萨亦如是　　遍满大千界

  　　常住于法身　　湛然不移动

  　　于净心众生　　各现其身像

  　　随诸心所乐　　而现为受生

  　　于诸天人会　　悉皆示其身

  　　菩萨于因缘　　和合中自在

  　　乃至能随意　　为现于佛身

  　　众生国土身　　业报贤圣身

  　　智身与法身　　知皆同平等

  　　以是因缘故　　得如意神通

  　　为令世欢喜　　而现种种身

  　　能得于十种　　妙大自在智

  　　所作随智行　　顺于慈悲心

  　　诸佛所有法　　皆能善修习

  　　住三净戒中　　不动如须弥

  　　能得大菩萨　　所有十种力

  　　一切诸魔众　　皆所不能转

  　　常为诸佛护　　释梵所敬礼

  　　密迹金刚神　　常随而侍卫

  　　菩萨得是地　　功德无有量

  　　百千万亿劫　　说之不可尽

  　　亲近无数佛　　增益诸善根

  　　如真金杂宝　　庄严王璎珞

  　　菩萨在是地　　多作大梵王

  　　典领千国土　　功德无有量

  　　能以三乘教　　而无有穷尽

  　　慈心光普照　　灭诸烦恼热

  　　能于须臾间　　得百万三千

  　　大千世界数　　微尘诸三昧

  　　能见十方佛　　其数亦如是

  　　若以其愿力　　过是无有量

  　　今已略解说　　第八地妙相

  　　若广演说者　　千亿劫不尽

第九善慧地
----------

　　佛子演说此　　八地妙义时

  　　以佛神力故　　震动无量国

  　　一切智身出　　无量微妙光

  　　遍照十方界　　众生得安乐

  　　百千万菩萨　　住于虚空中

  　　设众妙供养　　诸天所无有

  　　自在大梵天　　并及他化王

  　　欢喜设妙供　　大海功德佛

  　　千万诸天女　　咸恭敬欢喜

  　　同以微妙音　　歌叹佛功德

  　　以佛神力故　　出如是妙法

  　　善行寂灭者　　无有诸恶心

  　　各在于其地　　善修菩萨行

  　　利益世间故　　遍游于十方

  　　示众以佛道　　心如空无碍

  　　诸菩萨神力　　上妙供养具

  　　胜十方人天　　福德之所致

  　　佛子乐智者　　以此示佛力

  　　于一国不动　　而现一切处

  　　利益于世间　　如满月明净

  　　灭一切音声　　语言诸想念

  　　而以诸音声　　说法犹如响

  　　若众生下劣　　其心厌没者

  　　示以声闻道　　令出于众苦

  　　若复有众生　　诸根少明利

  　　乐于因缘法　　为说辟支佛

  　　若人根明利　　饶益于众生

  　　有大慈悲心　　为说菩萨道

  　　若有无上心　　决定乐大事

  　　为示于佛身　　说无量佛法

  　　譬如幻化师　　示种种身色

  　　如是诸身相　　皆无有实事

  　　如是诸佛子　　善知智慧术

  　　能示一切行　　心离于有无

  　　千万诸天女　　同以微妙音

  　　如是歌叹已　　默然而观佛

  　　解脱月又言　　佛子大会净

  　　一心愿乐闻　　入九地正行

　　金刚藏菩萨言。佛子。菩萨摩诃萨。以如是无量智慧。善观佛道。欲求转胜寂灭解脱。欲转胜思惟如来智慧。欲入如来深密法藏。欲观察不可思议大智慧。欲观察诸陀罗尼三昧重令清净。欲令神通广大。欲分别世界差别。欲修诸佛力无所畏不共法。无能坏者。欲顺行诸佛转法轮力。欲不舍所受大悲大愿。菩萨如是思惟。得入第九地。菩萨住此地。如实知善不善无记法行。知有漏无漏法行。世间出世间法行。思议不思议法行。定不定法行。声闻辟支佛法行。菩萨道法行。如来地法行。有为无为法行。随顺如是智慧。知菩提心所行难。知烦恼难。业难。诸根难。欲难。性难。直心难。使心难。生难。习气难。三聚差别难。知众生诸心差别相。庄饰世心相。速转心相。坏不坏心相。无形心相。无边自在心相。清净差别心相。垢无垢心相。缚解心相。谄曲质直心相。随道心相。皆如实知。是菩萨知烦恼深相。浅相。知心伴相。不相离相。知使缠差别相。知是心相应不相应相。随是生时得果报相。知三界中差别相。知爱痴见深入如箭相。知憍慢痴重罪相。知是三业因缘不断相。乃至如实知八万四千烦恼行差别相。是菩萨知诸业善不善无记相。分别不可分别相。心伴相。不相离相。自然尽相。行道尽相。种种集相。不失果报相。次第相。有报相。无报相。黑黑报相。白白报相。黑白黑白报相。非黑非白能尽业相。知业起相。受业法差别相。知无量因缘起业相。知世间业出世间业差别相。现报相生报相。后报相。随诸乘定相。不定相。乃至如实知八万四千诸业差别相。是菩萨知诸根软中上差别相。知先后际别异不别异相。知上中下相。知烦恼伴相。不相离相。随诸乘定相。不定相。淳熟相。未淳熟相。随根转相。易坏相。深取相相。增上相。不可坏相。转相。不转相。三世差别相。久远共生差别相。乃至如实知八万四千诸根差别相。是菩萨知诸欲软中上差别相。乃至如实知八万四千诸欲差别相。是菩萨知诸性软中上差别相。乃至如实知八万四千诸性差别相。是菩萨知直心软中上差别相。乃至如实知八万四千直心差别相。是菩萨知诸使共心生不共心生。心相应心不相应。无始来恼众生相。与一切禅定解脱神通相违相。三界系相。无量心不现前相。开烦恼门相。不知对治相。无所有相。无圣道开法门相。皆如实知。是菩萨知诸生差别相。所谓地狱。畜生饿鬼。阿修罗人天。色无色界。有想无想差别。业是田。爱是水。无明是覆。识是种子。后身是芽。名色共生而不相离。痴爱相续。欲生欲作欲受。不乐涅槃三界差别相续相。皆如实知。是菩萨知诸习气有起不起。随所生处有习气。随众生行有习气。随业烦恼有习气。善不善无记有习气。离欲有习气。随后身有习气。次第随趣有习气。久远不断持烦恼业。离则无法。皆如实知。是菩萨知众生定不定相。正定相。邪定相。不定相。正见中正定相。邪见中邪定相。离此二不定相。一一逆邪定相。五根正定相。离此二不定相。邪位邪定相。正位正定相。离此二不定相。深入邪聚难转相。修无上道因缘相。不定众生守护相。皆如实知。佛子。菩萨摩诃萨。随如是智。名为安住善慧地。菩萨住是地。知众生如是诸行差别相。随其解脱而与因缘。是菩萨化众生法。度众生法。如实知而为说法。声闻乘相。辟支佛乘相。菩萨乘相。如来地相。如实知。随众生因缘。而为说法。随心随根。随欲差别。而为说法。又随行处。随智慧处。而为说法。知一切行处。而为说法。随众生性。深入难处。而为说法。随趣随生。随烦恼。随习气转故说法。随乘令解脱故说法。是菩萨住此地。为大法师。守护诸佛法藏。入深妙义。用无量慧方便。四无碍智言辞说法。是菩萨常随四无碍智。而不可坏。何等为四。一法无碍。二义无碍。三辞无碍。四乐说无碍。是菩萨以法无碍智。知诸法自相。以义无碍智。知差别法。以辞无碍智。知说诸法不可坏。以乐说无碍智。知说诸法次第不断。复次以法无碍智。知诸法无体性。以义无碍智。知诸法生灭相。以辞无碍智。知诸法假名不断假名说。以乐说无碍智。知随假名不坏无边说。复次以法无碍智。知现在诸法差别相。以义无碍智。知过去未来诸法差别相。以辞无碍智。知过去未来现在诸法说不可坏。以乐说无碍智。于一一世。得无边法明说。复次以法无碍智。知诸法差别。以义无碍智。知诸法义差别。以辞无碍智。随诸言音。而为说法。以乐说无碍智。随所乐解。而为说法。复次以法无碍智。以法智方便。知诸法差别不可坏。以义无碍智。以比智如实知诸法差别。以辞无碍智。以世智。说诸法差别。以乐说无碍智。知善说第一义。复次以法无碍智。知诸法一相不坏。以义无碍智。知阴入界谛因缘法。以辞无碍智。以微妙音故。一切世间之所归趣。以乐说无碍智。所说转胜。能令众生。得无边法明。复次以法无碍智。知一乘究竟。摄一切无差别。以义无碍智。知诸乘差别。以辞无碍智。能说诸乘无差别。以乐说无碍智。以一法门说无边法明。复次以法无碍智。能入一切菩萨行智行法行随智行。以义无碍智。能分别说十地义差别。以辞无碍智。说随顺诸地道不可坏。以乐说无碍智。说一切行无边相。复次以法无碍智。知一切佛。于一念中得菩提。以义无碍智。知种种时。种种刹差别。以辞无碍智。随诸佛得道事差别说。以乐说无碍智。于一句法。无边劫说。而不穷尽。复次以法无碍智。知一切佛语。一切佛力。无畏。不共法。大慈大悲。无碍智。转法轮。一切种智。以义无碍智。知如来音声。说八万四千随众生心诸根欲乐差别行。以辞无碍智。以如来音声。说一切诸行不可坏。以乐说无碍智。以诸佛智力。随众生所乐音声说。菩萨摩诃萨。如是善知无碍智。安住第九地。名为得佛法藏。为大法师。得众义陀罗尼。众法陀罗尼。起智陀罗尼。众明陀罗尼。善慧陀罗尼。众财陀罗尼。名声陀罗尼。威德陀罗尼。无碍陀罗尼。无边旋陀罗尼。杂义藏陀罗尼。得如是等百万阿僧祇陀罗尼。随方便说。如是无量乐说差别门说法。是菩萨得如是无量陀罗尼门。能于无量佛所听法。闻已不忘。如所闻法。能以无量差别门。为人演说。是菩萨于一佛所。以百万阿僧祇陀罗尼。听受正法。如从一佛。余无量佛。亦复如是。是菩萨于礼敬佛时。所闻法明。非多学声闻得陀罗尼力。于十万劫。所能受持。是菩萨得如是陀罗尼力。无碍智乐说力。以说法故。在于法座。大千世界满中众生。随意说法。是菩萨在法座上。唯除诸佛。及受职菩萨。于一切中。最为殊胜。是菩萨处于法座。或以一音。欲令一切悉得解了。即得解了。或以种种音声。欲令一切各得开解。即得开解。或以默然但放光明。欲令一切各得解法。即得解法。或一切毛孔。皆出法音。或三千大千世界所有色无色物。皆出法音。或以一音。周满法界。欲令得解。即皆得解。是菩萨三千大千世界所有众生。以无量音声。一时问难。所问各异。是菩萨于一念中。悉受如是一切问难。以一音答。皆令开解。如是若二若三。若百若千。乃至不可说不可说三千大千世界满中众生广为说法。承佛神力。能为众生。广作佛事。倍复勤摄如是智明。于一尘中。有不可说不可说世界尘数大会。佛在此中。随众生心。而为说法。令一一众生。心得若干无量诸法。如一佛。一切诸佛。亦如是。如一微尘。一切十方世界。亦复如是。于是中生大忆念力。于一念中。从一切佛所受法明。不失一句。如上大会满中众生。以决定法明。演清净法。于一念中。令尔所众生。皆得开解。何况若干世界中众生。是菩萨住是地。善根转胜。深入诸佛行处。常与一切佛会。深入菩萨解脱。菩萨随顺。如是智。常见诸佛。于一一劫中。无量无边百千万亿以上供具。供养诸佛。于诸佛所。种种问难。通达诸陀罗尼。一切善根。转胜明净。佛子。如炼真金。具足庄严。为转轮王所著宝冠。一切小王无能夺者。菩萨亦如是。住善慧地。一切善根。转胜明净。声闻辟支佛。诸地菩萨所不能坏。是菩萨善根转明。能照众生烦恼难处。如大梵王。三千世界一切难处。皆悉能照。菩萨亦如是。住善慧地。善根明净。照诸众生烦恼难处。诸佛子。是名略说菩萨善慧地。若广说者。则无量无边劫。不可得尽。菩萨住是地。多作大梵王。典领三千大千世界。无有能胜。如实解义者。于自在中。而得自在。善能宣说声闻辟支佛。菩萨波罗蜜。众生问难。无能穷尽。所作善业。布施爱语。利益同事。皆不离念佛。不离念法。乃至不离念一切种智。常生是心。我当于一切众生。为首为胜。乃至于一切众生。为依止者。是菩萨若欲如是勤行精进。于一念中。得百万阿僧祇三千大千世界微尘数三昧。乃至能示百万阿僧祇三千大千世界微尘数菩萨。以为眷属。若以愿力。神通自在。复过是数。百千万亿那由他劫。不可计知。

　　尔时金刚藏菩萨。欲重明此义。以偈颂曰。

　　诸菩萨随顺　　无量深智力

  　　第一最微妙　　一切世难知

  　　利益众生者　　能至第九地

  　　得入于诸佛　　秘密之法藏

  　　得微妙最上　　三昧陀罗尼

  　　广大神通力　　善入世界相

  　　智慧力决定　　能观诸佛法

  　　大愿悲心净　　得入第九地

  　　顺行此上地　　持诸佛法藏

  　　即能通诸法　　善不善无记

  　　有漏及无漏　　世间出世间

  　　是可思议法　　是不可思议

  　　知法定不定　　三乘具足相

  　　思惟分别此　　有为无为法

  　　起知如是法　　灭诸无明闇

  　　随顺是智心　　则为第一妙

  　　悉知一切难　　诸心差别相

  　　庄饰世轻易　　无边自在心

  　　烦恼深浅相　　心伴不离相

  　　知使缠差别　　随顺相续有

  　　知业种种杂　　各各差别相

  　　因灭果不失　　通达如是事

  　　又知于众生　　诸根软中上

  　　广大差别等　　先际后际相

  　　知欲软中上　　及诸性差别

  　　乃至能悉知　　八万四千种

  　　烦恼使难处　　无始来不灭

  　　皆与心共行　　系缚不可断

  　　知诸结使等　　但妄想分别

  　　无有方处所　　亦无定事相

  　　常不离于身　　又亦难得知

  　　禅定力能遮　　金刚道能断

  　　又能知诸生　　入六道差别

  　　爱润无明覆　　业田识是种

  　　生于后身芽　　名色共增长

  　　无始生死来　　相续在三界

  　　知诸天龙趣　　由烦恼业心

  　　若离于此法　　是则无所有

  　　一切诸众生　　皆在三趣中

  　　或没诸邪见　　或在于智道

  　　菩萨住是地　　悉知众生心

  　　诸根及欲乐　　种种差别义

  　　深心善思惟　　随宜而说法

  　　通达无碍智　　善以言辞说

  　　菩萨为法师　　犹如师子王

  　　牛王宝山王　　安住无所畏

  　　普于诸世界　　雨甘露法味

  　　犹如大龙王　　能雨满大海

  　　是菩萨善知　　法义辞无碍

  　　善能随顺行　　具足乐说力

  　　能得于百万　　阿僧祇总持

  　　能受诸佛法　　如海受龙雨

  　　菩萨得如是　　诸深妙清净

  　　无量陀罗尼　　诸三昧力故

  　　能于一念中　　得见无量佛

  　　闻已净梵音　　演说妙法宝

  　　是菩萨或教　　大千界众生

  　　随心根所好　　说法令欢喜

  　　如是等无量　　三千大千国

  　　转深勤精进　　而作是思惟

  　　于一微尘中　　无量佛说法

  　　随众生心相　　演说于妙义

  　　是菩萨皆受　　如地受诸种

  　　复作如是愿　　十方诸所有

  　　国土中众生　　皆合为一会

  　　我于一念中　　皆悉知其心

  　　以一音说法　　悉令断疑网

  　　菩萨住是地　　人天中法王

  　　为大说法师　　随顺众生性

  　　常于日夜中　　与诸佛共会

  　　能住甚深妙　　寂灭智解脱

  　　供养无量佛　　善根转明净

  　　犹如转轮王　　真金庄严冠

  　　光明照众生　　诸烦恼难处

  　　如梵王光明　　照于大千界

  　　菩萨住是地　　于三千世界

  　　作大梵天王　　诸根悉猛利

  　　善以三乘法　　示悟诸众生

  　　所作诸善业　　皆顺于正念

  　　能于一念中　　而得无有量

  　　世界微尘数　　诸深妙三昧

  　　得见十方佛　　微妙音说法

  　　见佛大神力　　更发无量愿

  　　如是第九地　　大智所行处

  　　深妙难知见　　今已略说竟

**大方广佛华严经卷第二十八**

十地品第二十二之六
------------------

　　说诸大菩萨　　所行无上事

  　　无数那由他　　首陀会诸天

  　　于上虚空中　　心皆大欢喜

  　　咸以恭敬心　　众妙供养佛

  　　那由他菩萨　　欢悦无有量

  　　烧诸奇妙香　　灭除诸烦恼

  　　他化自在王　　与诸天大众

  　　住在虚空中　　心皆大欢喜

  　　咸以恭敬心　　种种设供养

  　　各散众宝衣　　空中旋转下

  　　无量亿天女　　诸根欣悦豫

  　　于上虚空中　　敬心供养佛

  　　同作无量亿　　那由他妓乐

  　　一切宝器中　　皆出如是音

  　　佛坐于此处　　悉遍于一切

  　　十方国土中　　皆亦有佛现

  　　无量亿种种　　相好庄严身

  　　殊妙无有比　　充满于世界

  　　于一毛孔中　　出无量光明

  　　灭除于一切　　世间烦恼火

  　　十方微尘数　　尚可得计量

  　　一毛孔光明　　不可得穷尽

  　　各见有佛身　　以三十二相

  　　八十好庄严　　转无上法轮

  　　或见佛种种　　为众而说法

  　　或见在兜率　　教化于诸天

  　　或见从兜率　　来下处胞胎

  　　或见初生时　　或见夜出家

  　　或见坐道场　　而成无上道

  　　或见转法轮　　或见入涅槃

  　　于无量国土　　种种而示现

  　　欲度众生故　　有如是等事

  　　譬如巧幻师　　善知于幻术

  　　多示诸众生　　种种异身相

  　　如是佛慧中　　善巧于示现

  　　变化一切身　　周遍诸世界

  　　一切法空寂　　先来无性相

  　　同若如虚空　　大师亦如是

  　　得入第一义　　微妙之性相

  　　随诸法性相　　示佛大神力

  　　一切佛行性　　法及诸众生

  　　皆悉同无相　　一切法空故

  　　若欲得佛智　　应离诸想念

  　　有无俱通达　　疾作天人师

  　　诸天采女众　　皆出如是等

  　　千万种妙音　　寂然而观佛

  　　解脱月菩萨　　见众皆寂然

  　　请金刚藏言　　大名称佛子

  　　菩萨从第九　　至于第十地

  　　诸大神通力　　愿今为略说

　　金刚藏菩萨言。佛子。菩萨摩诃萨。如是无量智慧。善修行佛道。乃至九地善集清白法。集无量助道法。大功德智慧所护。广行大悲。深知分别世界差别。深入众生难处。入诸如来行处。念随顺如来寂灭行处。趣向诸佛力。无畏。不共法。坚持不舍。得至一切智位。菩萨摩诃萨。行如是智。近佛位地。则得菩萨离垢三昧而现在前。又入法界差别三昧。庄严道场三昧。雨一切世间华光三昧。海藏三昧。海印三昧。虚空广三昧。观察一切法性三昧。随一切众生心行三昧。如实知一切法三昧。得如来智信三昧。如是等百万阿僧祇三昧皆现在前。是菩萨悉入此三昧。善知其中功用差别。最后三昧名益一切智位。是三昧现在前。即时大宝莲华王出。周圆如百万三千大千世界。一切众宝间错庄严。过于一切人天所有。出世间善根所生。知一切法。如幻如化。空慧所成。光明能照一切世界。琉璃为茎。栴檀王为台。码瑙为须。阎浮檀金为叶。无量光明。一切妙宝。皆在其内。宝网覆上。十三千大千世界。微尘数莲华。以为眷属。尔时菩萨。其身姝妙。称可华座。菩萨得益一切智位三昧力故。身在大莲华座。即时眷属莲华上皆有菩萨。一一菩萨坐莲华上。即得百万三昧。皆一心恭敬瞻仰大菩萨。是菩萨升莲华座时。十方现在一切世界。皆大震动。一切恶道皆悉休息。光明普照十方世界。一切世界皆悉严净。皆得见闻诸佛大会。何以故。是菩萨坐大莲华上。即时足下出百万阿僧祇光明。照十方阿鼻地狱等。灭众生苦恼。两膝上放若干光明。照十方一切畜生。灭除苦恼。脐放若干光明。照十方一切饿鬼。灭除苦恼。左右胁放若干光明。照十方人。安隐快乐。两手放若干光明。照十方诸天。阿修罗宫。两肩放若干光明照十方声闻众。项放若干光明。照十方辟支佛。口放若干光明。照十方菩萨。乃至住九地者。白毫放若干光明。照十方得位菩萨。一切魔宫隐蔽不现。顶上放百万阿僧祇三千大千世界微尘数光明。照于十方诸佛大会。绕十匝已。住于虚空。成光明网。高大明净。供养诸佛。如是供养。从初发心。乃至九地。所作供养。百分不及一。乃至算数譬谕所不能及。是大光明网。胜十方世界所有华香。末香。涂香。衣服。幡盖。众宝璎珞。摩尼宝珠。供养之具。从出世间善根生故。一一诸佛大法会上。皆雨众宝。犹如大云。若有众生觉是供养者。皆是必定无上大道。如是诸光雨大供养已。绕大会十匝。入诸佛足下。尔时诸佛。及大菩萨。知某世界。某甲菩萨摩诃萨。行如是道。成就受职。即时十方无边菩萨。乃至住九地者。皆来围绕。设大供养。一心恭敬。各得万三昧。一切得职菩萨摩诃萨。于金刚庄严胸。出一大光。名破魔贼。无量百千万光。以为眷属。照十方世界。示无量神力。亦来入是大菩萨胸。此光明灭已。是菩萨即得百千万亿大势力神通智慧。尔时诸佛。出眉间白毫相光。名益一切智。有无量无边光明眷属。悉照一切十方世界。围绕十匝。示现诸佛大神通力。劝进无量百千万亿诸菩萨。十方世界六种震动。灭除一切恶道苦恼。一切魔宫。皆蔽不现。示一切诸佛得道之处。示一切诸佛大会庄严事。广大如法界。究竟如虚空。照一切世界已。集在虚空。示大神通庄严之事。入是菩萨顶。眷属光明。入眷属莲华诸菩萨顶。即时各得先所未得十千三昧。是光明入此菩萨顶。如一佛光。一切佛光皆亦如是。一切十方诸佛光明入是菩萨顶时名为得职。名为入诸佛界。具佛十力。堕在佛数。佛子。譬如转轮圣王大子成就王相。转轮圣王令子在白象宝阎浮檀金座。取四大海水。上张罗幔。种种庄严幢幡妓乐。执金钟香水。灌子顶上。即名为灌顶大王。具足转十善道故。名转轮圣王。菩萨摩诃萨亦如是。受职时。诸佛以智水灌是菩萨顶。名灌顶法王。具足佛十力故。堕在佛数。是名诸菩萨摩诃萨。大智慧职地。以是职故。菩萨摩诃萨受无量百千亿万苦行难事。是菩萨得是职已。住法云地。无量功德智慧转增。佛子。菩萨住法云地。如实知欲界集。色界集。无色界集。如实知世间性集。众生性集。识性集。有为性集。无为性集。虚空性集。法性集。涅槃性集。邪见诸烦恼性集。如实知诸世间法成坏集。声闻道集。辟支佛道集。菩萨道集。诸佛力无畏不共法色身法身集。一切智集。得佛道转法轮示灭度集。举要言之。如实知一切法差别集。是菩萨以如是智慧。随顺菩提行。如实知众生化。业化。烦恼化。诸见化。世界化。法界化。声闻化。辟支佛化。菩萨化。如来化。一切化。分别无分别化。是菩萨如实知佛力持。法持。业持。烦恼持。时持。愿持。先世持。行持。劫寿持。智持。是菩萨住十地。诸佛所有微细智。所谓行微细智。命终微细智。受胎微细智。出生微细智。出家微细智。得道微细智。神力自在微细智。转法轮微细智。持寿命微细智。示涅槃微细智。法久住微细智。如是等微细智。皆如实知。又诸佛密处。所谓身密。口密。意密。知时非时密。与菩萨授记密。摄伏众生密。诸乘差别密。八万四千诸根差别密。业如实所作密。行得菩提密。如是等密。皆如实知。是菩萨诸佛所有入劫智。所谓一劫摄阿僧祇劫。阿僧祇劫摄一劫。有数劫摄无数劫。无数劫摄有数劫。一念摄劫。劫摄一念。劫摄非劫。非劫摄劫。有佛劫摄无佛劫。无佛劫摄有佛劫。过去未来劫摄现在劫。现在劫摄过去未来劫。未来过去劫摄现在劫。现在劫摄未来过去劫。长劫摄短劫。短劫摄长劫。诸劫摄相。皆如实知。是菩萨诸佛所入微尘智。国土智。众生身心智。众生身心得道智。众生行智。至一切处智。遍行佛道智。顺行智。逆行智。不可思议智。一切世间声闻辟支佛菩萨所不能知。皆如实知。佛子。诸佛智慧广大无量。菩萨住是地。则能得入如是智慧。是菩萨摩诃萨。随是地行。得菩萨不可思议解脱。无碍解脱。净行解脱。普门明解脱。如来藏解脱。随无碍论解脱。入三世解脱。法性藏解脱。明解脱。胜进解脱。是菩萨十解脱为首。得如是等无量无边百千万亿阿僧祇解脱。百千万无量阿僧祇三昧。百千万无量阿僧祇陀罗尼。百千万无量阿僧祇神通。亦复如是。是菩萨成就如是智慧。随顺菩提。成就无量念力。能于一念顷。至十方无量佛所。无量法明。无量法雨。皆能受持。譬如娑伽罗龙王所澍大雨。唯除大海。余不能受。菩萨摩诃萨亦复如是。如来微密雨大法雨。一切众生声闻辟支佛。乃至九地菩萨所不能受。唯此菩萨住法云地。悉能受持。譬如大海一龙王起大云雨。皆能堪受。若二若三。乃至无量无边诸大龙王所起云雨。一时澍下。皆能受持。菩萨摩诃萨亦如是。住法云地。于一佛所。能受大法明雨。二佛三佛乃至不可说不可说佛。于一念中。皆能堪受如是诸佛大法云雨。是故此地名法云地。解脱月言。佛子。是菩萨。于一念中。能堪受几所大法明雨。答言。佛子。譬如十方所有不可说百千万亿那由他世界微尘。尔所微尘世界众生。假使皆得闻持陀罗尼。为佛侍者。为大声闻多闻第一。如金刚莲华上佛。善伏比丘。其一众生成就如是多闻之力。余亦如是。一人所受。余不重问。如是一切各各不同。于意云何。是一切众生受持多闻力为多不。答言甚多。不可称计。佛子。我今为汝说。是菩萨住法云地。于一念顷。于一佛所受三世法藏大法明雨。上一切众生多闻之力。百分不及一。乃至算数譬谕所不能及。如一佛所闻。十方世界微尘诸佛。皆能受持大法明雨。复能过此无量无边。于一念顷。亦能受持。是故名为法云地。佛子。菩萨摩诃萨。住法云地。自从愿力生大慈悲。福德智慧。以为密云。现种种身。以为杂色云。通明无畏。以为电光。震大雷音。说法降魔。一念一时。能于上所说微尘世界。皆悉周普。以雨善法甘露法雨。灭诸众生随心所乐无明所起烦恼焰故。是故名为法云地。复次佛子。菩萨摩诃萨。住法云地。于一世界。从兜率天来下。乃至示大涅槃。一切佛事。随所度众生。皆现神力。若二若三。乃至如上微尘数世界。又复过是百千万亿阿僧祇世界。从兜率天来下。乃至示大涅槃。一切佛事。随所度众生。皆现神力。是菩萨住此地。于智慧中。得上自在力。或以狭国为广。广国为狭。或以垢国为净。净国为垢。如是一切世界。皆有神力。是菩萨或于一微尘中。置三千大千世界铁围山川。而不迫迮。或二或三。乃至不可说不可说世界诸庄严事。示入一尘。或以一世界庄严事。示不可说不可说世界。或以不可说不可说世界众生。置一世界中。而不迫迮。或以一世界众生。置不可说不可说世界中。或以不可说不可说世界。入一尘中。而不恼众生。或于一尘中。示一切佛神通力庄严之事。或于一念中。现不可说不可说世界微尘数身。于一身中。示无量手。以一一手。执恒沙莲华。以散诸佛。杂香。末香。幡盖。宝物。如是一切庄严之具。皆以手执。供养诸佛。于一一身。亦复如是。又一一身化尘数头。于一一头。有尘数舌。以是神力。赞叹诸佛。如是等事。于念念中。遍满十方。于念念中。以神通力。无量世界。示得佛道转法轮。乃至大般涅槃。于三世中。以神通力。示现无量身。于自身中。现无量佛。无量佛土庄严事。于自身中。示一切世界成坏事。或于一毛孔。出一切风。而不恼众生。或以无量无边世界。为一海水。此海水中。作大莲华形。色光明遍无量无边世界。于中示菩提树庄严妙事。乃至示得一切种智。或自身中现一方世界摩尼宝珠。日月星宿。一切光明。乃至十方所有光明。亦复如是。或口嘘气。能令十方无量世界悉大震动。不令众生有恐畏想。或示十方世界水劫尽。风劫火劫尽。而众生身随意庄严。或于自身示作如来身。如来身作自身。如来身作己佛国。己佛国作如来身。佛子。菩萨摩诃萨。在法云地。神变如是。又余无量神力自在示现。尔时会中诸菩萨。天龙夜叉乾闼婆阿修罗迦楼罗紧那罗摩睺罗伽。四天王。释提桓因。梵天王。自在天子。净居天等。各作是念。若菩萨神通力。智慧力。如是无量无边。佛复云何。时解脱月菩萨。知大众心所念。问金刚藏菩萨言。佛子。今诸大众。闻是菩萨神通智慧力。堕在疑网。汝今当断一切疑惑。示菩萨神通庄严妙事。时金刚藏菩萨。即入一切佛国体性三昧。时诸大众天龙夜叉乾闼婆阿修罗迦楼罗紧那罗摩睺罗伽。四天王。释提桓因。梵天王。自在天子。净居天等。皆自见知。入金刚藏菩萨身中。于其身内。见三千大千世界庄严众事。若满一劫。说不可尽。于中见佛道场树。其茎周围十万三千大千世界。高百万三千大千世界。覆三千亿三千大千世界。称树高广有师子座。其座上有佛。号一切智王如来。一切大众。咸皆见佛坐在座上。其中所有庄严。上妙供养之具。满一劫说亦不可尽。金刚藏菩萨。示现如是大神力已。还令大众各在本处。一切众会生希有想。默然一心观金刚藏。时解脱月菩萨问金刚藏菩萨言。佛子。是三昧有大势力。甚为希有。是三昧者所号云何。答言。是三昧名一切佛国体性。问言。是三昧所有势力境界云何。答言。佛子。若菩萨摩诃萨。善修成是三昧力者。能以如是无量恒沙世界微尘数三千大千世界。于身中现。复过是数。菩萨在法云地。得如是无量无边百千万亿诸大三昧。是故菩萨住此地中。身身业难可测知。口口业难可测知。意意业难可测知。神力自在难可测知。观三世法难可测知。诸三昧行入难可测知。智力难可测知。游戏诸解脱难可测知。变化所作神力所作如意所作难可测知。乃至举足下足菩萨住善慧地者不能测知。佛子。菩萨法云地如是无量。若广说者。无量无边阿僧祇劫。不能得尽。解脱月言。佛子。若菩萨行处力神通力如是者。佛行处力神通力复云何。答言。佛子。譬如有人见一块土。而作是言。无边世界地性为多此耶。汝所问者。我谓如是。如来无量智慧。云何以菩萨智慧而欲测量。佛子。如人取四天下地性少分余者极多。菩萨法云地。于无量劫但可说耳。何况如来地。我今当说令汝知之。佛现为证。如十方无量无边世界微尘等诸佛世界。十地菩萨。皆满其中。是诸菩萨有无量无边业。修习菩萨功德智慧禅定。于如来功德智慧力百分不及一。百千万亿分不及一。乃至算数譬谕所不能及。佛子。是菩萨随如是智慧。顺如来身口意。不舍诸菩萨三昧。勤心供养一切诸佛。于一一劫。以一切供具。供养无量无边诸佛。能悉具受诸佛神力。转复明胜。是菩萨于法性问难。无能胜者。乃至无量无边百千万亿劫不可穷尽。佛子。譬如天金。以摩尼珠众宝间错。为自在天王严身之具。其余诸天所不能及。亦无夺者。菩萨住十地。智慧善根。从初地乃至九地所不能及。菩萨住是地。得大智照明。随顺一切智故。其余智慧所不能坏。譬如大自在天王光明。能令众生身心清凉。一切生处众生光明所不能及。菩萨摩诃萨亦如是。住法云地智慧光明。一切声闻辟支佛所不能及。乃至九地菩萨亦不能及。是菩萨住是地中。能令无量众生。住一切智道。佛子。菩萨住是地。十方诸佛为说三世智慧。法界智慧。一切世界智慧。普照住持一切世界智慧。大慈大悲普覆一切众生智慧。举要言之。具足为说至一切智道。佛子。是名菩萨摩诃萨第十法云地。菩萨住是地。多作摩醯首罗天王。智慧明达。善说声闻辟支佛菩萨波罗蜜。于法性中。有问难者。无能令尽。所作善业。布施爱语利益同事。皆不离念佛。不离念法。乃至不离念具足一切种智。常作是念。我当于一切众生。为首为胜。乃至于一切众生。为依止者。若欲如是勤行精进。于一念中。得无量百千万亿那由他不可说不可说世界微尘数三昧。乃至示尔所微尘数菩萨。以为眷属。若以愿力。神通自在。复过是数。所谓诸行上妙供具。信解起业。若身若口若光明。若诸根。若如意足。若音声。若行处。乃至若干百千万亿劫。不可称数。

　　佛子。是菩萨十地次第顺行。趣向一切种智。如从阿耨达池四河流出。满足四天下无有穷尽。乃入大海。菩萨亦如是。从菩萨出于善根大愿之水。以四摄法。满足众生。而不穷尽。乃至一切种智。佛子。是菩萨十地因佛智故。而有差别。如因大地有十大山王。何等为十。所谓雪山王。香山王。轲梨罗山王。仙圣山王。由乾陀山王。马耳山王尼民陀罗山王斫迦罗山王宿慧山王。须弥山王。如雪山王。一切药草集在其中。而不可尽菩萨亦如是。住欢喜地。一切世间经书技艺文颂咒术。集在其中。无有穷尽。如香山王一切诸香集在其中。而不可尽。菩萨亦如是。住离垢地。持戒头陀威仪助法集在其中。无有穷尽。如轲梨罗山王。但以宝成。集诸妙华。取不可尽。菩萨亦如是。住于明地。集一切世间禅定神通解脱三昧。问不可尽。如仙圣山王。但以宝成。多有五通圣人。不可穷尽。菩萨亦如是。住于焰地。集令众生。入道因缘。种种问难。不可穷尽。如由乾陀山王。但以宝成。集夜叉大神。不可穷尽。菩萨亦如是。住难胜地。集一切自在如意神通。说不可尽。如马耳山王。但以宝成。集众妙果。取不可尽。菩萨亦如是。住现前地。集深因缘法。说声闻果。不可穷尽。如尼民陀罗山王。但以宝成。集一切大力龙神。不可穷尽。菩萨亦如是。住远行地。集种种方便智慧。说辟支佛道。不可穷尽。如斫迦罗山王。但以宝成。集心自在者。不可穷尽。菩萨亦如是。住不动地。集一切菩萨自在道。说世间性。不可穷尽。如宿慧山王但以宝成。集大神力。诸阿修罗。无有穷尽。菩萨亦如是。住善慧地。集转众生行智。说世间相。不可穷尽。如须弥山王。但以宝成。集诸天神。无有穷尽。菩萨亦如是。住法云地。集如来十力。四无所畏。说诸佛法。不可穷尽。是十宝山同在大海。因大海水。有差别相。菩萨十地亦如是。同在佛智。因一切智故。有差别相。佛子。譬如大海以十相故。名为大海。无有能坏。何等为十。一渐次深。二不受死尸。三余水失本名。四一味。五多宝。六极深难入。七广大无量。八多大身众生。九潮不失时。十能受一切大雨。无有盈溢。菩萨地亦如是。以十因缘故。无有能坏。何等为十。欢喜地中。渐生坚固愿。离垢地中。不与破戒共宿。明地中。舍诸假名。焰地中。于佛得一心不坏净信。难胜地中。生世间无量方便神通。起世间事。现前地中。观甚深因缘法。远行地中。以大广心。善观诸法。不动地中。能起大庄严示现。善慧地中。能得深解脱。通达世间行。如实不失。法云地中。能受一切诸佛大法明雨。佛子。譬如大摩尼宝珠。有十事能与众生一切宝物。何等为十。一出大海。二巧匠加治。三转精妙。四除垢秽。五以火炼治。六众宝庄严。七贯以宝缕。八置琉璃高柱。九光明四照。十随王意雨众宝物。菩萨发菩提心宝。亦有十事。何等为十。一初发心布施离悭。二修持戒头陀苦行。三以诸禅定解脱三昧令转精妙。四以道行清净。五炼以方便神通。六以深因缘法庄严。七以种种深方便智慧贯穿。八置神通自在幢上。九观众生行。放多闻智慧光明。十诸佛授智职。于一切众生。能为佛事。堕在佛数。佛子。是菩萨所行集一切智慧功德法门品。若不深种善根。不能得闻。问言。佛子。若得闻者。是人为得几所福。答言。随佛所有智慧势力。如是发萨婆若心所缘摄福德。是人得闻此法门。所得福德亦复如是。何以故。若无菩萨心。闻是法门。不能信解受持。何况以身修习能成其事。是故当知。是人随顺一切种智。得闻信解。受持修行。说是品时。十方世界。十亿佛国。微尘数世界。六种十八相动。以佛神力法如是故。诸天雨华。末香。璎珞。宝衣。幡盖。庄严身具。雨天妓乐歌颂而下。复有大音。赞叹十地殊胜之事。如此世界四天下他化自在天王宫说十地。十方一切世界皆亦如是。以佛神力故。十方过十亿佛国。微尘数刹。有十亿佛国。微尘数菩萨。诣此世界。遍满虚空。皆作是言。善哉善哉。金刚藏。善说菩萨十地之法。佛子。我等皆名金刚藏。发金刚德世界。金刚幢佛所来。所经历处。皆说是经。众会如是。言辞义趣亦如是。我等以佛神力故。来证是事。如我至此。十方一切世界。他化自在天王宫摩尼宝殿。皆有十亿佛国。微尘数菩萨。往为作证。亦复如是。时金刚藏菩萨。观察十方。观察一切大众。观察法界。赞叹初发萨婆若心。示菩萨境界。净菩萨行力。摄一切种智。随众生说。除一切世间垢秽。与众生一切种智因缘。示不可思议智慧庄严事。赞叹一切菩萨功德差别相。欲令诸地转胜明。显示众生故。承佛神力。以偈颂曰。

　　诸菩萨所行　　乐于善寂灭

  　　其心无所著　　犹若如虚空

  　　除贪恚痴垢　　安住于道智

  　　如是无上行　　愿乐欲听闻

  　　如是诸菩萨　　在于无量劫

  　　勤心常修习　　一切诸善根

  　　供养无量佛　　辟支阿罗汉

  　　为利众生故　　乃生菩提心

  　　精进持戒行　　头陀除罪垢

  　　修善忍转妙　　惭愧威德满

  　　福慧因缘故　　胜远心明净

  　　深乐于佛智　　同佛生菩提

  　　供养于一切　　十方三世佛

  　　如虚空等国　　悉皆令清净

  　　一切法平等　　善悉通达故

  　　为度诸众生　　发于菩提心

  　　诸菩萨如是　　生是无量心

  　　至于欢喜地　　息恶乐布施

  　　得诸本愿力　　增广慈悲心

  　　深行十善道　　能到离垢地

  　　戒闻功德备　　慈心愍世间

  　　永离诸垢秽　　深心常清净

  　　普观诸世间　　三毒火炽然

  　　如是之大士　　入第三明地

  　　观三界皆空　　无常亦如病

  　　如痈如疮箭　　无量苦常然

  　　见诸有为过　　贪乐佛功德

  　　得佛智明焰　　入于第四地

  　　成就于念慧　　得至于道智

  　　在此地供养　　百千诸如来

  　　常能思惟念　　诸佛无量德

  　　得入于一切　　世间难胜地

  　　能以慧方便　　种种而示现

  　　诸有所为作　　以利于世间

  　　供养于诸佛　　行益众生事

  　　无生法在前　　得入现前地

  　　菩萨诸所行　　一切世间知

  　　常无有我心　　有无皆悉离

  　　诸法先空寂　　十二缘故行

  　　善了此微妙　　入于远行地

  　　行慧方便等　　得法寂灭相

  　　如是之大士　　难知难可及

  　　为欲令世间　　得善寂灭故

  　　还起修诸行　　种种福德事

  　　普入于众生　　种种心行处

  　　如是能得入　　如空不动地

  　　大智诸菩萨　　善能悉具行

  　　种种诸智业　　得十自在力

  　　能以无有量　　无边限诸身

  　　普现十方界　　而为说妙法

  　　善达于世界　　及诸众生性

  　　如是大慈悲　　能入善慧地

  　　第一妙净智　　善观诸世间

  　　缕练烦恼业　　甚深诸难处

  　　为度是等故　　得诸佛法藏

  　　善说第一义　　悉无所违错

  　　如是次第行　　具足诸善法

  　　乃至于九地　　所修集福慧

  　　欲得诸佛力　　第一深妙利

  　　乃于一切佛　　得受智职位

  　　先得无数定　　智行极广大

  　　最后得难坏　　诸智位三昧

  　　若能得如是　　益智位三昧

  　　一切宝庄严　　莲华王即出

  　　菩萨称莲华　　现身坐其上

  　　余华诸菩萨　　咸共一心视

  　　尔时大菩萨　　从身放无量

  　　百千亿光明　　灭诸世间苦

  　　然后顶上出　　百千亿光明

  　　普照十方界　　诸佛大众会

  　　于上虚空中　　化成光明网

  　　供养诸佛已　　入诸佛足下

  　　时一切如来　　及诸大士等

  　　各知某菩萨　　得受于智职

  　　如是一切佛　　放眉间光明

  　　名益一切智　　入此菩萨顶

  　　一切无量佛　　与此菩萨职

  　　犹如转轮王　　授于太子位

  　　时十方世界　　普皆大震动

  　　乃至阿鼻等　　诸苦皆除灭

  　　菩萨具一切　　智慧得是职

  　　如是名为到　　无上法云地

  　　住于是地中　　智慧无边限

  　　善知度一切　　世间诸因缘

  　　入色无色法　　欲色无色界

  　　能知于众生　　国土及法性

  　　又能入可数　　不可数法中

  　　乃至能观察　　虚空无量性

  　　又此地悉知　　菩萨变化事

  　　诸佛威神力　　微细智密事

  　　又能悉通达　　一切诸劫数

  　　于一微尘中　　观见诸世界

  　　一切诸如来　　于此无上地

  　　初生及出家　　得道转法轮

  　　示入于涅槃　　皆随顺于智

  　　寂灭妙解脱　　悉得于此地

  　　此地诸大士　　忆念力大故

  　　诸佛大法雨　　皆悉能受持

  　　譬如大海水　　能持龙王雨

  　　诸佛广大法　　菩萨受亦尔

  　　若于一佛所　　一时听受法

  　　十方无量土　　微尘数众生

  　　皆多闻总持　　成于声闻乘

  　　不如是菩萨　　算数所不及

  　　以无量智慧　　及先大愿力

  　　能于一念中　　遍满无量国

  　　雨甘露法雨　　灭诸烦恼火

  　　是故诸如来　　名为法云地

  　　大士住此地　　供养诸佛具

  　　过诸天所有　　普示大神力

  　　示众转胜力　　过是数无量

  　　若人欲思量　　迷闷不能解

  　　大智住此地　　举足下足事

  　　一切诸菩萨　　乃至于九地

  　　皆悉不能知　　何况余众生

  　　三世诸声闻　　及与辟支佛

  　　住此诸佛示　　一切智慧事

  　　亦与令通达　　三世无碍智

  　　示法性寂灭　　亦示种种变

  　　一切诸世界　　所有众生类

  　　所行一切法　　深微隐远事

  　　一切佛功德　　次第示令知

  　　菩萨住此地　　能以大供具

  　　供养十方佛　　遍一切世界

  　　一切诸世间　　所有众生类

  　　其余诸供具　　皆所不能及

  　　智者住此地　　皆能破一切

  　　无明诸闇冥　　开示以佛道

  　　如自在天王　　光灭众热恼

  　　佛子智光明　　灭恶亦如是

  　　住是地多作　　三界自在王

  　　通达诸智慧　　善以三乘化

  　　能于一念中　　得无量三昧

  　　能见十方佛　　其数亦如是

  　　金刚藏菩萨　　告诸大士言

  　　我今略解说　　十地之妙行

  　　若广演说者　　千亿劫不尽

  　　是则名清净　　诸大菩萨地

  　　为得佛智故　　住于十地中

  　　安住不移动　　犹如大山王

  　　初地具一切　　经书诸技术

  　　犹如雪山中　　积聚众药草

  　　持戒及多闻　　在于二地中

  　　犹如香山王　　集一切香物

  　　如轲梨罗山　　多积诸宝华

  　　明地集闻智　　禅定亦如是

  　　焰地多积聚　　入道法不坏

  　　如仙圣山中　　善寂所游止

  　　五地诸神通　　无能得及者

  　　如由乾陀山　　多集夜叉众

  　　六地善分别　　诸果无穷尽

  　　犹如马耳山　　妙果无有量

  　　七地方便慧　　无有能及者

  　　如尼民陀罗　　诸龙王盈满

  　　住于八地中　　自在智无量

  　　如斫迦罗山　　多心自在者

  　　九地心清净　　说法无障碍

  　　犹如宿慧山　　阿修罗所止

  　　十地诸佛力　　功德无穷尽

  　　如须弥山王　　集一切天众

  　　又复初地中　　发于广大愿

  　　二地持戒品　　三地假名坏

  　　第四地专一　　五地众妙事

  　　六地甚深相　　七地广大心

  　　八地中种种　　庄严诸神通

  　　九地思妙智　　能过一切世

  　　十地能受持　　诸佛大法雨

  　　菩萨行大海　　难动不可尽

  　　发心出世间　　得入于初地

  　　二地净持戒　　三地修诸禅

  　　四地道行净　　五炼方便慧

  　　六因缘庄严　　七深方便慧

  　　八到琉璃幢　　九地观众生

  　　一切险难处　　智慧光普照

  　　十地受智职　　如珠随王意

  　　如是次第净　　菩提心妙宝

  　　十方诸世界　　所有微尘数

  　　可于一念中　　计知其多小

  　　可以一毫末　　数知于虚空

  　　诸佛大功德　　无量不可尽

**大方广佛华严经卷第二十九**

十明品第二十三
--------------

　　尔时普贤菩萨摩诃萨告诸菩萨言。佛子。菩萨摩诃萨有十种明。何等为十。此菩萨摩诃萨。悉知三千大千世界众生心念。所谓善心。不善心。无记心。广心。狭心。恶心。胜心。顺生死心。背生死心。声闻心。缘觉心。菩萨心。声闻行心。缘觉行心。菩萨行心。天心。龙心。夜叉心。乾闼婆心。阿修罗心。迦楼罗心。紧那罗心。摩睺罗伽心。人心。非人心。地狱心。畜生心。饿鬼心。阎罗处众生心。诸难处众生心。如是等无量种种众生心。悉分别知。如是等百世界。千世界。百千世界。亿世界。百亿世界。千亿世界。百千亿世界。乃至百千亿那由他世界。广说乃至不可说不可说佛刹微尘数世界众生。悉能分别知其心念。佛子。是为菩萨摩诃萨第一善知他心智明。佛子。菩萨摩诃萨。悉知无量无数不可说不可说佛刹微尘数世界众生。死此生彼。善恶诸趣。若好若丑。若垢若净。若黑若白。如是等无量种种众生。天龙夜叉乾闼婆阿修罗迦楼罗紧那罗摩睺罗伽人非人。微细众生。小众生。中众生。大众生。胜众生。如是等无量种种众生。死此生彼。菩萨摩诃萨。以无障碍明净天眼。悉能照见。随其业报所受苦乐。种种业。种种行。种种思愿。种种见。如业境界。如所回转。悉能睹见。佛子。是为菩萨摩诃萨第二无碍天眼智明。佛子。菩萨摩诃萨。忆宿命事。或自或他。悉能忆念。无量无数不可说不可说佛刹。微尘数世界众生。过去无量无数不可说不可说佛刹。微尘数劫事。如是生。如是名姓。如是食。如是苦乐。悉能了知。又忆过去无量无数不可说不可说佛刹。微尘数诸佛。如是名号。如是眷属。如是父母。如是侍者。如是声闻。如是最胜二大弟子。如是舍离王都。出家求道。如是菩提树下结跏趺坐得最正觉。如是住处。如是床座。如是说法。如是化度。如是寿命。如是作佛事已。入无余涅槃。佛灭度后。正法如是久住。悉能忆念。过去无量无数不可说不可说佛刹。微尘数佛。从初发心出生愿行。恭敬供养无量诸佛。教化调伏一切众生。大众眷属。转净法轮。随其寿命。示现神力。自在变化。无余涅槃。庄严塔庙。长养善根。乃至法住。佛子。是为菩萨摩诃萨第三深入过去际劫无碍宿命智明。佛子。菩萨摩诃萨。深入未来际劫。乃至无量无数不可说不可说佛刹。微尘数世界众生。未来生死。流转三有。知众生业。知众生报。知众生善。知众生不善。知众生出。知众生不出。知众生定。知众生不定。知众生正定。知众生邪定。知众生有使善根。知众生无使善根。知众生具足善根。知众生不具足善根。知众生摄取善。知众生摄取不善。知众生积集善。知众生积集不善。知众生积集恶法。知众生不积集恶法。知未来无量无数不可说不可说佛刹。微尘数世界诸佛。如是名号。如是眷属。如是父母。如是侍者。如是声闻。如是最胜二大弟子。如是舍离王都。出家求道。如是菩提树下结跏趺坐得最正觉。如是住处。如是床座。如是说法。如是化度。如是寿命。如是作佛事已。入无余涅槃。佛灭度后。正法如是久住。悉知未来无量无数不可说不可说佛刹。微尘数佛。从初发心出生愿行。恭敬供养无量诸佛。教化调伏一切众生。大众眷属。转净法轮。随其寿命。示现神力自在变化。无余涅槃。庄严塔庙。长养善根。乃至法住。佛子。是为菩萨摩诃萨第四深入未来际劫无碍智明。佛子。菩萨摩诃萨。出生无碍天耳。清净广大具足。不可称量。修习得证。明净离障。了达决定。菩萨成就无碍天耳。十方远近一切音声。欲闻不闻自在随意。于东方无量无数不可说不可说佛刹。微尘数诸如来。应供等正觉所说。所发。所开。所示。所制。所调伏。所教化。所念。所分别。所教。深妙善解。无量清净方便。如是一切悉能闻持。善义善味。随众。随人。随音声。随智。随识。随所化度所得功德。随境界。随所依。随出道。悉能闻持。无有忘失。广说妙法。度脱一切。乃至不失一句一味。如东方。一切十方亦复如是。佛子。是为菩萨摩诃萨第五无碍清净天耳智明。佛子。菩萨摩诃萨。安住无畏神力智明。逮得自在无作神力。平等神力。广大神力。无量神力。无依神力。念至神力。不转神力。不退转神力。无尽神力。不可坏神力。长养神力。随顺行神力。若闻十方无量阿僧祇世界。无边世界。无分齐世界。不可称量世界。不可思议世界。不可度量世界。乃至不可说不可说佛刹。微尘等一切世界现在诸佛。闻已悉能往诣彼诸佛所。恭敬礼拜。赞叹供养。深知如来清净佛刹。种种庄严。种种功德。无量功德。皆悉充满。示现无量自在。无量境界。赞叹一切如来恭敬供养。示现其身。悉在十方一切佛所。亦不离此。而往到彼。悉自了知。诣诸佛所。恭敬礼拜。赞叹供养。问菩萨法。出生佛智。见诸佛刹眷属变化。知说法相。知佛刹相。悉无所著。于一切事。皆悉究竟。到于彼岸。无损神力。速遍十方一切世界。无佛不见。无法不闻。无众不知。常闻正法。未曾断绝。乐求佛法。胜愿成满。具足修习普贤菩萨无量诸行。佛子。是为菩萨摩诃萨第六安住无畏神力智明。佛子。菩萨摩诃萨。于无量无数不可说不可说佛刹。微尘数世界众生音声语言。悉能了知。所谓中国言音。边国言音。天言音。龙言音。夜叉言音。乾闼婆言音。阿修罗言音。迦楼罗言音。紧那罗言音。摩睺罗伽言音。人言音。非人言音。如是等不可说不可说种种众生言音不同。菩萨摩诃萨悉能了知。善分别知。入一切施设。深入解了一切世谛。悉知种种诸言音法。分别了知诸言音法。入一切种言音大海。菩萨摩诃萨随其所入。游行世界。悉能了知此世界中众生之性。知其性已。悉解一切诸言音法。如日天子出照一切色。令有眼者。悉见色相。菩萨摩诃萨亦复如是。悉入一切诸言音云。善知一切诸言音法。佛子。是为菩萨摩诃萨第七分别一切言音智明。佛子。菩萨摩诃萨知一切色。法不生色。无种种色。无虚妄色。无青黄赤白等形色。而菩萨摩诃萨入深法界。住持变化种种形色。无量色。明净色。清净色。普现色。似彼色。普照色。所得色。无染污色。具足相色。清净相色。离恶色。大力色。尊重色。无穷色。无尽色。杂色。端严色。不可称量色。善学色。善长养色。成熟色。随化度色。无碍色。明彻色。离垢色。澄净色。正身色。不可思议方便色。不可坏色。最胜色。离曀色。离闇色。牢强色。善杂色。功德相色。姿好色。大我色。境界色。善调伏色。清净正直色。上色。胜广色。不可断色。无所依色。无等色。充满不可说佛刹色。长养色。最坚固色。胜色。恶色。胜功德色。随希望色。清净性色。常善色。善决定色。无障色。虚空明净色。清净长养色。无垢色。离尘色。离种种尘色。善示现色。普应现色。随时示现色。寂静色。离欲色。功德福田真实色。安隐色。离恐怖平等威仪色。超越智慧色。无碍身色。遍游行身色。离愚痴色。大慈等起色。大悲受持色。出正趣色。具足功德力色。随正念色。无量宝色。明净藏色。令一切众生欢喜色。一切智门色。欢喜眼色。一切宝庄严无比色。不着心色。不坚固色。住持自在色。种种神力自在色。如来家生色。无比色。充满法界色。随众往诣色。种种色。具足色。善行色。随化究竟色。见无厌足色。无量杂光色。放无量阿僧祇焰光色。不可说种种光色。不可思议香光普熏三界色。不可量日光焰色。不可称月形像色。放无量乐华云色。种种宝华鬘庄严云色。过一切世间一切香焰普熏色。出生一切如来功德藏色。无量音声广说一切法显现色。一切种行具足普贤菩萨色。佛子。菩萨摩诃萨。入无色法界。住持变化种种形色。随所应故。所谓见教化。正念教化。转法轮教化。随时教化。念念教化。亲近教化。随逐教化。神力教化。种种自在教化。不可思议大神变教化。悉能度脱一切众生。佛子。是为菩萨摩诃萨第八出生无量阿僧祇色身庄严智明。佛子。菩萨摩诃萨。悉知诸法无有名字。知一切法悉无有性。知一切法无来无去。知一切法别异。知一切法无别异。知一切法不二非不二。知一切法无我。知一切法无比。知一切法不生。知一切法不灭。知一切法无所从来去无所至。知一切法无坏。知一切法不实。知一切法非不实。知一切法一相无相。知一切法非有。知一切法非无。知一切法非法。知一切法非非法。知一切法非语言。知一切法。非非语言。知一切法非业。知一切法非非业。知一切法非报。知一切法非无报。知一切法非作。知一切法非不作。知一切法非第一义。知一切法非出。知一切法非不出。知一切法非量。知一切法非无量。知一切法非世间。知一切法不离世间。知一切法非因生。知一切法非无因生。知一切法非定色。知一切法非不定色。知一切法不具足色。知一切法非不具足色。知一切法不出生死。知一切法非不出生死。知一切法非虚妄。知一切法非不虚妄。知一切法非方便非不方便。菩萨摩诃萨。知如是诸法故。不着世谛。不着第一义谛。不虚妄取诸法。不起诸文字。随顺寂灭性。不舍一切愿。见第一实义。决定知诸法。兴无量法云。普雨一切甘露法雨。入不可说方便。度不可说方便。以无尽辩才。广说如实义。不违真法。善巧方便说一切法。辩才无尽。成就大慈悲。无文字境界。出生文字。义不坏文字性。观察诸法悉从缘起。无所染着。解了一切诸语言法。开发示导。称扬显现。具足清净。灭众疑网。摄取众生。不舍实法。于不二法。而不退没。具足成就无碍法门微妙音声。普雨法雨。未曾失时。佛子。是为菩萨摩诃萨第九一切诸法真实智明佛子。菩萨摩诃萨。于念念中。入灭一切法三昧正受。而不退转。亦不舍菩萨事。不舍大慈悲心。不舍诸波罗蜜。善能分别诸佛刹土。而无厌足。不舍大愿。度脱众生。不舍转法轮。不舍教化调伏众生。不舍供养恭敬一切诸佛。不舍一切诸法自在法门。不舍常见一切诸佛。不舍常闻诸佛正法。悉能出生一切无碍法。知一切法皆悉平等。具足成就一切诸佛胜法诸愿。深入一切佛刹。究竟一切诸佛种性彼岸。于一切世界。悉能善学一切所学。一切法相深入法相。善知诸法悉从缘起。了一切法无有真实。随顺世间诸语言法。于一切法无所染着。随其所应。方便演说一切诸法。菩萨摩诃萨。于一切法灭尽正受。或住一劫或住百劫。或住百千劫或住亿劫。或住百亿劫。或住百千亿劫。或住亿那由他劫或住百亿那由他劫。或住千亿那由他劫。或住百千亿那由他劫。或住无量劫。或住无边劫。或住阿僧祇劫。或住不可思议劫。或住不可称量劫。或住无分齐劫。或住不可说不可说劫。常在灭一切法三昧正受。颜容无异。体无羸损。亦不坏散。不可烧。不可没。不可失。不可尽。于有于无。悉无所作。悉能成办诸菩萨事。广能演说一切诸法。教化众生。未曾失时。长养一切诸如来法。满足一切诸菩萨行。不舍饶益一切众生。应化十方。未曾暂息。不舍普照一切诸趣。于正受地。寂然不动。佛子。是为菩萨摩诃萨第十一切诸法灭定智明。菩萨摩诃萨安住此明。一切天人不能思议。一切世间不能思议。声闻缘觉不能思议。下地菩萨不能思议。身口意业不可思议。一切三昧自在不可思议。智慧境界不可思议。唯有如来乃能演说此人功德。余无能说。佛子。是为菩萨摩诃萨十种智明。此菩萨摩诃萨住此智明。悉得三世无碍智明。

十忍品第二十四之一
------------------

　　尔时普贤菩萨摩诃萨。复告诸菩萨言。佛子。菩萨摩诃萨成就十种忍。能得一切无碍忍地。又得一切诸佛无尽无碍之法。何等为十。所谓随顺音声忍。顺忍。无生法忍。如幻忍。如焰忍。如梦忍。如响忍。如电忍。如化忍。如虚空忍。佛子。是为菩萨摩诃萨十种忍。过去诸佛已说。未来诸佛当说。现在诸佛今说。佛子。何等为菩萨摩诃萨随顺音声忍。若闻真实法。不惊。不怖。不畏。信解受持。爱乐顺入。修习安住。佛子。是为菩萨摩诃萨第一随顺音声忍。佛子。何等为菩萨摩诃萨顺忍。佛子。此菩萨随顺寂静。观一切法。平等正念。不违诸法。随顺深入一切诸法。清净直心。分别诸法。修平等观。深入具足。佛子。是为菩萨摩诃萨第二顺忍。佛子。何等为菩萨摩诃萨无生法忍。佛子。此菩萨不见有法生。不见有法灭。何以故。若不生则不灭。若不灭则无尽。若无尽则离垢。若离垢则无坏。若无坏则不动。若不动则寂灭地。若寂灭地则离欲。若离欲则无所行。若无所行则是大愿。若是大愿则住庄严。佛子。是为菩萨摩诃萨第三无生法忍。佛子。何等为菩萨摩诃萨如幻忍。佛子。此菩萨深入诸法皆悉如幻。观缘起法。于一法中。解众多法。众多法中。解了一法。菩萨摩诃萨于彼诸法。分别诸刹。入众生界法界。等观世间。等观佛出入不二入。出生住持。譬若如幻。非象兵马兵车兵步兵。非男非女。非童男童女。非树非叶。非华非果。非地水火风。非昼非夜。非半月一月。非年岁。非百年。非月非日。非劫数。非定非乱。非一非异。非纯非杂。非好非恶。非多非小。非量。非无量。非粗非细。种种众非幻。幻非种种众。但以幻故。示众色像。菩萨摩诃萨亦复如是。观一切世间皆悉如幻。所谓业世间。烦恼世间。佛刹世间。法世间。三世世间。流转世间。成世间。坏世间。行世间。菩萨摩诃萨。观察一切世间悉如幻时。不起众生。不坏众生。不起诸刹。不坏诸刹。不起诸法。不坏诸法。不取过去虚妄相。不作当来。不转当来。现在不住。亦无所著。不观察菩提。不虚妄取菩提。不取佛兴世。亦无佛涅槃。不住大愿。不取清净离生平等。无出无著。出生严净佛刹。决定知真法。出生众生界。分别知众生。决定知法界。住正法不动。等入三世。而亦不违分别三世。出生阴入。除灭所依。度脱众生。等观法界无有差别。知一切法非文字。非言说。而亦不舍诸深妙辩。不着化众生。而转法轮。为众生故。受持大悲。度脱一切。说过去因缘。实知诸法。而无所至。佛子。是为菩萨摩诃萨第四如幻忍。佛子。何等为菩萨摩诃萨如焰忍。佛子。此菩萨觉悟一切世间皆悉如焰。如热时焰。无有方处。菩萨摩诃萨。决定了知一切诸法。亦无方处。非内非外。非有非无。非常非断。观一切法。皆悉真实假名施设。非一色。非种种色。非无色地。具足证知一切诸法。佛子。是为菩萨摩诃萨第五如焰忍。佛子。何等为菩萨摩诃萨如梦忍。佛子。此菩萨解一切世间皆悉如梦。譬如梦非世间。非离世间。非欲界。非色界。非无色界。非生非死。非净非秽。非清非浊。而有示现。如是菩萨摩诃萨。觉悟一切世间皆悉如梦。不坏梦。不着梦。梦性寂灭。梦无自性。受持一切法。皆悉如梦。不坏梦。不虚妄取梦。觉悟一切世间皆悉如梦。佛子。是为菩萨摩诃萨第六如梦忍。佛子。何等为菩萨摩诃萨如响忍。佛子。此菩萨出生诸法。善学成就。究竟圣法。得到彼岸。知一切法皆悉如响。分别众声。犹如呼响。而无所至。菩萨摩诃萨解如来音。不从内出。不从外出。不从内外出。彼闻音者。不在内。不在外。亦不在内外。而能出生巧方便智。了声如响悉从缘起。亦不坏法施。深入音声。远离颠倒。善学一切。如帝释后。于一音中。出千妙音。而亦不取虚妄音声。菩萨摩诃萨亦复如是。入离虚妄法界。出生巧妙方便音声。于无量无边世界。广为众生转净法轮。度脱一切。受持如来广长舌相。出生无量无障碍音。充满十方一切世界。普令众生。悉得开解。发起善根。而音声无转。不可言说。知音声非语言。而随顺语言。亦不染着种种音声。觉悟了知一切音声。佛子。是为菩萨摩诃萨第七如响忍。佛子。何等为菩萨摩诃萨如电忍。佛子。此菩萨不生世间。不死世间。不内世间。不外世间。不行世间。非不行世间。不坏世间。非不坏世间。不起世间趣。不离世间趣。不等世间。非不等世间。非世间。非离世间。不行菩萨行。而不舍大愿。非实。非虚。所行真实。究竟一切如来正法。能办一切世间诸事。亦不随顺世间流转。亦不受持正法流转。譬如电或日。或月。山树男女。室宅墙壁。大地流水等。皆悉能照。令明净故譬水油身宝珠明镜。如是等一切清净色。悉能照明一切净界。电不离明净。明净不离电。电能远照。而电非远近。菩萨摩诃萨亦复如是。能照彼我一切境界。而其智慧不作分别。照现彼我一切境界。如种子中无有根芽茎节枝叶。而能为因。菩萨摩诃萨亦复如是。于不二法中。分别二相。修无碍际。佛子。是为菩萨摩诃萨第八如电忍。若菩萨摩诃萨成就此忍。虽不往诣诸如来所。而悉普现一切佛刹。不起此世界。不至一切世界。菩萨现身遍一切世界。如电光现。游行无碍。普至十方。金刚诸山坚固之物所不能障。具足成就佛家清净身口意业得无量清净一切色身。佛子。何等为菩萨摩诃萨第九如化忍。佛子。此菩萨知一切世间皆悉如化。所谓一切众生业化。一切众生行化。一切虚妄化。一切苦乐颠倒化。一切妄取化。一切世间无实法化。一切语言道化。一切烦恼化。诸想所起故。调伏众生化。离垢清净故。三世不退转化。无生平等故。菩萨愿化。长养菩萨行故。如来大悲化。除灭众生一切苦故。法轮方便智化。出生无量无畏智辩故。佛子。是为菩萨摩诃萨解知世间离世间化。决定知广大。知无量无际等。知如如。具足成就无量自在。于真实中。而不倾动。悉见一切无有真实。而不坏所行。譬如化不从心起。不住心中生。不由业起。亦不受报。非世间生。非世间灭。非法所摄。非法所触。非是久住。非须臾住。非世间行。非离世间。非游诸方。非诸方所摄。非量。非无量。非厌。非无厌。非休息。非无休息。非凡非圣。非净非秽。非生非死。非愚非智。非见非失。不依世间。非法界所摄。非黠慧。非愚蒙。非炽然。非寂灭。非生死。非涅槃。非有非无。如是菩萨摩诃萨处于世间。行菩萨行。受持方便。观察世间皆悉如化。不着世间。亦不着化。不妄取世间。亦不取化。不住世间。不灭世间。不住正法。不随非法。而不舍教化众生。一向正念。具足诸愿。不庄严诸法。亦复不坏诸庄严法。于一切法。悉无所有。悉能具足一切佛法。譬如化非有非无。菩萨摩诃萨亦复如是。安住如化忍中。悉能具足诸佛菩提。饶益众生。佛子。是为菩萨摩诃萨第九如化忍。佛子。若菩萨摩诃萨成就此忍。于一切佛刹。无所依着。譬如化于一切世界。无所依着。于一切佛法。不虚妄行。譬如化行无所行。离诸颠倒。譬如化非身示现一切身。譬如化。不依色。示现一切色。譬如化不着实际。平等满足自性无性。譬如化非解脱法。悉能示现一切法处。譬如化无处所性。亦非调伏。亦非清净。譬如化离一切神力。往诣一切诸如来所。譬如化不可退转。不生不灭。悉离挂碍。一切诸力金刚诸山所不能障。佛子。何等为菩萨摩诃萨第十如虚空忍。佛子。此菩萨解一切法界。犹如虚空。以无性故。譬如虚空。一切世界亦复如是。解一切佛刹无所起故。譬如虚空。一切诸法亦复如是。解无二法故。譬如虚空。一切众生行亦复如是。解行无所行故。譬如虚空。一切佛法亦复如是。解无分别故。譬如虚空。一切佛力亦复如是。解无异故。譬如虚空。一切诸禅亦复如是。解三世故。譬如虚空。一切说法亦复如是。解不可说故。譬如虚空。一切佛身亦复如是。解无碍故。譬如虚空。遍一切处。解一切法。如虚空故。佛子。如是菩萨摩诃萨。解一切法悉如虚空。得虚空等忍智。得虚空等身。得虚空等身业。得虚空等口。得虚空等口业。得虚空等心。得虚空等心业。譬如虚空不生不死。菩萨摩诃萨亦复如是。一切法身。不生不死。譬如虚空不可破坏。菩萨摩诃萨亦复如是。智慧诸力不可破坏。譬如虚空一切世间之所依止。而无所依。菩萨摩诃萨亦复如是。一切诸法之所依止。而无所依。譬如虚空不生不灭。悉为一切生灭所依。菩萨摩诃萨亦复如是。非向非成。令一切众生。皆悉清净。譬如虚空非方非非方。而能示现诸海分际。菩萨摩诃萨亦复如是。非业非业报。而能演说一切生死大海分际。譬如虚空非行非住。而能示现种种威仪。菩萨摩诃萨亦复如是。非行非住。而能分别一切诸行。譬如虚空非色非无色。而能示现百千诸色。菩萨摩诃萨亦复如是。非世间色。非离世间色。而能示现一切诸色。譬如虚空非久住非须臾住。菩萨摩诃萨亦复如是。非久趣向非须臾趣向。能广演说一切菩萨之所住行。譬如虚空非净非秽。菩萨摩诃萨亦复如是。非世间障覆。亦非清净。譬如虚空一切世间皆谓现前实非现前。菩萨摩诃萨亦复如是。一切诸法现菩萨前。而于菩萨无所现前。譬如虚空住一切处。而虚空无分齐。菩萨摩诃萨亦复如是。住一切法。而菩萨心无有分齐。何以故。菩萨摩诃萨。思惟自己善根。犹如虚空。善根清净。善根具足。善根平等。善根一分。善根寂灭。善根一味。善根一量。善根清净。如虚空色善根。趣一切道。不忘一切法。得一切不坏法。游行一切刹。具足一切身。而于诸身。悉无所著。普于十方。永离痴惑。具足成就不可坏力。满足一切功德境界。得一切种法。得深乐法。得虚空等金刚善根。出生一切诸妙音声。一切世间常转法轮。未曾失时。佛子。是为菩萨摩诃萨第十如虚空忍。若菩萨摩诃萨成就此忍。得无来身。以无去故得不生身。以不灭故。得不聚身。以无散坏故。具足不实身。以无真实故。得一相身。以无相故。得无量身。以佛力无量故。得平等身。以如相故。得不坏身。以等观三世故。得至一切处身。以净眼普照无障碍故。得离欲际身。以一切法无合散故。得虚空际功德藏。以无尽故。得无穷尽平等法辩。以一切法性如虚空一性故。得无量无碍。微妙音声。以无碍如虚空故得清净具足一切菩萨行巧妙方便。以一切法无碍清净如虚空故。得一切佛法海。以不可断如虚空故。得受持一切佛刹。以无量如虚空离贪欲故。得一切法示现自在未曾休息。以坚固如虚空故。得不可坏坚固法身。以如虚空能持一切世间故。具足成就不可沮坏金刚诸根。以示现一切世间成败故。得具足力能持一切世间。以受持智慧如虚空故。佛子。是为菩萨摩诃萨十种忍。尔时普贤菩萨。欲重宣此义。为诸菩萨。以偈颂曰。

**大方广佛华严经卷第三十**

十忍品第二十四之二
------------------

　　譬如世有人　　闻有宝藏处

  　　闻已大欢喜　　宝藏可得故

  　　如是大智慧　　菩萨真佛子

  　　佛深寂灭法　　闻已大欢喜

  　　闻彼深法已　　其心不恐怖

  　　亦不生惊畏　　不退亦不没

  　　菩萨向菩提　　闻此寂灭音

  　　堪忍寂灭法　　于彼不生疑

  　　我作一切智　　天人尊导师

  　　以闻甚深法　　其心堪忍故

  　　彼闻寂灭音　　踊跃大欢喜

  　　一心乐专求　　一切诸佛法

  　　修习调伏心　　正直求菩提

  　　长养诸善根　　而不坏法性

  　　堪忍寂灭法　　随顺彼音声

  　　修习菩萨行　　安住音声忍

  　　转求胜妙道　　出生诸善法

  　　精进不退转　　究竟成菩提

  　　闻此妙音声　　菩提心清净

  　　得勇健善根　　令诸佛欢喜

  　　譬如功德人　　获大珍宝藏

  　　随顺身所宜　　造诸庄严具

  　　慧者亦如是　　闻此深法义

  　　增广智慧海　　随顺求诸法

  　　决定随顺法　　分别无所有

  　　随顺于真如　　得彼真实法

  　　得净自在心　　明彻大欢喜

  　　解了一切法　　悉从众缘起

  　　修习平等法　　分别性非性

  　　不坏佛法藏　　正觉一切法

  　　正直心坚固　　庄严净菩提

  　　不动如须弥　　一向求佛道

  　　修习深三昧　　精进不懈怠

  　　无量劫修行　　未曾有退失

  　　最胜甚深海　　究竟到彼岸

  　　尽诸法原底　　远离众恐怖

  　　等心观诸法　　如无等所说

  　　成就随顺忍　　平等智满足

  　　具足顺忍门　　顺佛之所说

  　　随顺真实智　　不分别法相

  　　三十三天中　　彼诸天子等

  　　共一宝器食　　所食各不同

  　　诸天种种食　　不从十方来

  　　随彼所修业　　自然食在器

  　　菩萨亦如是　　观察一切法

  　　悉从因缘起　　不生亦不灭

  　　若法不生灭　　是法不可尽

  　　了达其成败　　清净不可坏

  　　实际不可坏　　悉寂灭如如

  　　金刚愿饶益　　具佛无碍智

  　　专念寂灭法　　其心未曾离

  　　随顺世间行　　长养大悲愿

  　　具足诸愿力　　不着于世间

  　　成就甚深智　　随顺广说法

  　　是名无生忍　　解诸法无尽

  　　了达悉如如　　法界无所起

  　　菩萨住此忍　　一切十方界

  　　现在无量佛　　皆悉授彼记

  　　乐观寂灭法　　出生诸善根

  　　一念达三世　　调伏净众生

  　　观察诸世间　　解了悉如幻

  　　寂灭无所有　　于彼无染着

  　　诸色从心造　　示现犹如幻

  　　虚空非真实　　一切有如幻

  　　譬如工幻师　　四衢现众像

  　　众生见欢喜　　而实无所有

  　　世间亦如是　　一切皆如幻

  　　有无等诸法　　了知悉虚妄

  　　度脱一切众　　解了悉如幻

  　　善能平等知　　众生幻无异

  　　众生诸佛刹　　三世一切法

  　　无量诸世间　　悉了义如幻

  　　譬如工幻师　　示现种种形

  　　男女象马牛　　园林华果等

  　　幻无所染着　　亦无有住处

  　　幻法无真实　　所现悉虚妄

  　　佛子亦如是　　观察诸世间

  　　有无一切法　　了达悉如幻

  　　众生诸佛刹　　种种业所造

  　　觉悟如幻际　　于彼无所著

  　　菩萨摩诃萨　　常乐寂静法

  　　深入真实地　　究竟住法界

  　　随顺向正法　　最胜法化生

  　　善解一切想　　缠网群生类

  　　想如热时焰　　令众生颠倒

  　　菩萨善知想　　能离一切倒

  　　世间各别异　　形类悉不同

  　　佛子善明达　　了相非真相

  　　十方诸群生　　悉为想网覆

  　　菩萨慧眼净　　善见世间想

  　　世间犹如焰　　妄想取世间

  　　能断世间想　　则离三种倒

  　　譬如热时焰　　众生于远见

  　　妄想谓为水　　其实非真水

  　　众生亦如是　　虚妄取世间

  　　想如热时焰　　无碍心境界

  　　分别一切想　　成就无碍智

  　　想缚群生类　　勇健能解脱

  　　远离放逸慢　　除灭世间想

  　　究竟尽无尽　　无尽者方便

  　　彼能解世间　　一切法如梦

  　　梦性无方处　　世间亦如是

  　　解法离虚妄　　寂灭心无异

  　　明了世间行　　三世皆如梦

  　　梦非生死法　　非有亦非无

  　　三有悉如梦　　寂灭心无缚

  　　解世如梦性　　不依于世间

  　　观世间寂灭　　不染着诸趣

  　　明见一切世　　不起虚妄倒

  　　善解法如梦　　逮得如梦忍

  　　众生于梦见　　种种诸异相

  　　悉知从心造　　而实无所有

  　　智月如是见　　众生皆如梦

  　　晓了如梦已　　离一切虚妄

  　　菩萨方便解　　一切法如梦

  　　梦性无真实　　非一亦非异

  　　众生一切法　　佛刹诸行业

  　　菩萨悉明了　　一切皆如梦

  　　随一切垢净　　悉能如实知

  　　解知世如梦　　不取虚妄相

  　　菩萨所行行　　一切诸妙愿

  　　明解悉如梦　　于彼无所著

  　　决定解诸法　　及一切世间

  　　菩萨能善知　　其性皆如梦

  　　世间生灭法　　众生去来相

  　　解了净如梦　　其性无忘失

  　　随顺如梦行　　亦不坏世间

  　　了达诸威仪　　如修短无实

  　　是名如梦忍　　解了一切法

  　　成就无碍智　　度脱一切众

  　　菩萨摩诃萨　　广行无量行

  　　出生于一切　　正觉平等法

  　　种种诸方便　　解法真实相

  　　诸法无去来　　于彼心无著

  　　一切众生类　　无量诸音声

  　　菩萨深觉悟　　了之悉如响

  　　菩萨知音声　　非是内外法

  　　谛了诸音声　　一切皆如响

  　　一切诸音声　　皆悉是虚妄

  　　菩萨知非实　　于彼无所著

  　　菩萨悉睹见　　十方一切佛

  　　又闻彼如来　　梵音演说法

  　　彼诸大导师　　广说修多罗

  　　菩萨闻法音　　其心无所著

  　　所闻声如响　　悉无所从来

  　　分别一切音　　善解无坏法

  　　分别诸音声　　善解一切法

  　　解声非是声　　出无量净音

  　　观察一切法　　皆悉离音声

  　　种种语言际　　悉能善了知

  　　菩萨于众生　　了之悉如响

  　　如是能深解　　一切诸众生

  　　菩萨善随顺　　明达语言道

  　　解了一切世　　种种诸音声

  　　了知音声性　　常乐寂静地

  　　明解诸世间　　一切悉如响

  　　犹如语言道　　宣明种种法

  　　众生乐染着　　虚妄之音声

  　　如彼音声相　　世间亦如是

  　　众生相亦然　　真佛子明觉

  　　如此真实相　　明智之忍力

  　　令音净微妙　　解世皆寂灭

  　　彼于三世中　　了达语言道

  　　不取虚妄声　　其心无所著

  　　寂静定意为世间　　一向专求佛菩提

  　　未曾虚妄取世间　　心常欣乐寂灭法

  　　观察世间无有余　　皆悉寂灭无自性

  　　专求菩提为众生　　具足智力大慈悲

  　　不受一切世间生　　亦不解脱于世间

  　　一切世间无所依　　亦复不离依世间

  　　解知众生诸法性　　于彼法性不染着

  　　于诸众生无所依　　清净解脱而无缚

  　　于一切趣知实性　　世间生死流转法

  　　菩萨解法无有二　　于不二法无所著

  　　其心不住诸世间　　又亦不离于世间

  　　所行不在世间外　　了知诸法真实相

  　　譬如水中电光色　　彼色非内亦非外

  　　菩萨饶益众生故　　演说世间无真实

  　　众生无缚无解脱　　一切世间不可说

  　　世间非内亦非外　　如彼水中电光像

  　　如是清净离垢心　　随顺甚深微妙行

  　　具足智慧法灯明　　成满诸愿不退转

  　　智慧成就不可量　　常能饶益一切众

  　　安立众生无畏法　　除灭一切诸障碍

  　　修习甚深法　　饶益一切众

  　　此忍增妙智　　具足菩萨行

  　　深入寂灭法　　谛了悉如化

  　　示现无量行　　而实无所行

  　　胜地修菩提　　随顺如化行

  　　如化常寂灭　　菩萨行亦然

  　　了知众生类　　及无量行业

  　　平等悉如化　　解脱亦如是

  　　明解三世佛　　一切悉如化

  　　无量本行愿　　化成诸导师

  　　大慈悲弥广　　化众生清净

  　　清净即是化　　化力持应现

  　　世间悉虚妄　　菩萨解如化

  　　化性诸世间　　种种业庄严

  　　变化藏严饰　　究竟菩萨行

  　　随世诸行业　　种种杂无量

  　　化是虚妄法　　出生化虚妄

  　　菩萨所行法　　皆悉离虚妄

  　　化智海决定　　化印印世间

  　　化非生灭法　　智慧亦如是

  　　第十忍明观　　清净如虚空

  　　虚空众生法　　等观无别异

  　　智满如虚空　　除灭诸障碍

  　　虚空性无杂　　世间亦如是

  　　成就空忍力　　如空不可尽

  　　境界如虚空　　不取虚妄相

  　　虚空无自性　　虚空不可断

  　　虚空无种种　　智力亦如是

  　　譬如虚空性　　无有初中后

  　　虚空无异性　　智慧亦如是

  　　如是正观法　　皆悉如虚空

  　　无生亦无灭　　平等观诸法

  　　安住虚空法　　广为十方说

  　　虚空方便忍　　调伏一切魔

  　　虚空无自性　　世间亦如是

  　　有性无性法　　平等如虚空

  　　一方便庄严　　观世间虚空

  　　悉知三世法　　犹如虚空性

  　　菩萨智慧身　　音声如虚空

  　　身性亦虚空　　安住虚空智

  　　是名十种忍　　佛子具足行

  　　心安住忍力　　广为十方说

  　　真佛子善学　　超成智慧力

  　　法力定智力　　随顺修菩提

  　　深入此忍门　　成就无碍智

  　　调伏一切恶　　转无上法轮

  　　安住无量法　　一切莫能知

  　　调御师智海　　菩萨尽原底

  　　谦下行菩提　　得此深法忍

  　　妙法清净意　　悉满一切愿

  　　一切众生类　　诸佛刹微尘

  　　悉可算其数　　菩萨德难知

  　　若有真佛子　　成此十种忍

  　　一切诸众生　　无能知境界

心王菩萨问阿僧祇品第二十五
--------------------------

　　尔时心王菩萨白佛言。世尊。所谓阿僧祇。不可量。无分齐。无周遍。不可数。不可称量。不可思议。不可说。不可说不可说。世尊。云何阿僧祇。乃至不可说不可说耶。佛告心王菩萨言。善哉善哉。善男子。饶益众生故。乃能问此如来应供等正觉。佛智境界甚深之义。善男子。汝今谛听。我当说之。尔时心王菩萨白佛言。世尊。唯然善听。佛告心王菩萨言。百千百千名一拘梨。拘梨拘梨名一不变。不变不变名一那由他。那由他那由他名一鞞婆逻。鞞婆逻鞞婆逻名一作。作作名一来。来来名一胜。胜胜名一复次。复次复次名一阿婆逻。阿婆逻阿婆逻名一得胜。得胜得胜名一分界。分界分界名一充满。充满充满名一量。量量名一解。解解名一此解。此解此解名一离欲。离欲离欲名一舍。舍舍名一聚。聚聚名一通。通通名一频申。频申频申名一网。网网名一众流。众流众流名一出。出出名一分。分分名一分别。分别分别名一称。称称名一持。持持名一不颠倒。不颠倒不颠倒名一不幡。不幡不幡名一正。正正名一慧。慧慧名一第一。第一第一名一觉。觉觉名一毗遮妒。毗遮妒毗遮妒名一极高。极高极高名一妙。妙妙名一逻婆。逻婆逻婆名一诃梨婆。诃梨婆诃梨婆名一解脱。解脱解脱名一黄。黄黄名一诃梨那。诃梨那诃梨那名一因。因因名一贤觉。贤觉贤觉名一明相。明相明相名一摩楼陀。摩楼陀摩楼陀名一忍。忍忍名一枝。枝枝名一摩楼摩。摩楼摩摩楼摩名一等。等等名一离疑。离疑离疑名一种。种种名一不放逸。不放逸不放逸名一摩多罗。摩多罗摩多罗名一动。动动名一到。到到名一说。说说名一白。白白名一了别。了别了别名一究竟。究竟究竟名一清凉。清凉清凉名一阿罗。阿罗阿罗名一潮。潮潮名一油。油油名一只逻。只逻只逻名一味。味味名一泥逻。泥逻泥逻名一戏。戏戏名一斯罗。斯罗斯罗名一聚沫。聚沫聚沫名一弥罗。弥罗弥罗名一坚固。坚固坚固名一风。风风名一满。满满名一不可称量。不可称量不可称量名一根。根根名一微细。微细微细名一莲华。莲华莲华名一摩伽婆。摩伽婆摩伽婆名一不可度。不可度不可度名一醯楼。醯楼醯楼名一语。语语名一劫。劫劫名一婆婆。婆婆婆婆名一间。间间名一无间。无间无间名一离垢。离垢离垢名一实胜。实胜实胜名一弥罗覆。弥罗覆弥罗覆名一遮摩罗。遮摩罗遮摩罗名一法。法法名一波罗摩驮。波罗摩驮波罗摩驮名一决定。决定决定名一流转。流转流转名一广说。广说广说名一无尽。无尽无尽名一等真实。等真实等真实名一无我。无我无我名一阿槃陀。阿槃陀阿槃陀名一青莲华。青莲华青莲华名一数。数数名一趣。趣趣名一受。受受名一阿僧祇。阿僧祇阿僧祇名一阿僧祇转。阿僧祇转阿僧祇转名一无量。无量无量名一无量转。无量转无量转名一无分齐。无分齐无分齐名一无分齐转。无分齐转无分齐转名一无周遍。无周遍无周遍名一无周遍转。无周遍转无周遍转名一无数。无数无数名一无数转。无数转无数转名一不可称。不可称不可称名一不可称转。不可称转不可称转名一不可思议。不可思议不可思议名一不可思议转。不可思议转不可思议转名一不可量。不可量不可量名一不可量转。不可量转不可量转名一不可说。不可说不可说名一不可说转。不可说转不可说转名一不可说转转。尔时世尊。为心王菩萨。以偈颂曰。

　　不可言说不可说　　充满一切不可说

  　　不可言说诸劫中　　说不可说不可尽

  　　不可言说诸佛刹　　皆悉尽末为微尘

  　　悉于一一微尘中　　演说一切不可说

  　　悉能善于一念中　　说不可说诸世界

  　　不可称说诸劫中　　念念次第而演说

  　　不可说劫犹可尽　　而不可说不可尽

  　　悉于一一微尘中　　分别演说不可说

  　　不可说劫犹可尽　　而不可说不可尽

  　　不可言说微尘中　　悉有不可说众生

  　　皆共赞叹普贤德　　犹尚不能令穷尽

  　　设使一微毛端处　　有不可说诸普贤

  　　彼诸一切普贤等　　说不可说不能尽

  　　如一微细毛端处　　十方世界亦如是

  　　于彼一一毛端处　　置不可说诸佛刹

  　　毛端能量虚空尽　　而说佛刹不可尽

  　　于彼一一毛道中　　种种无量诸佛刹

  　　有同类者不可说　　亦有异类不可说

  　　于彼一一毛道中　　有不可说净佛刹

  　　以不可说庄严具　　庄严彼彼诸佛刹

  　　于彼一一毛道中　　演出名身不可说

  　　于彼一一诸名身　　广宣无量诸佛名

  　　一一如来自身中　　变化毛孔不可说

  　　于彼一一毛孔中　　出生异色不可说

  　　于彼一一异色中　　放妙光明不可说

  　　于彼一一光明中　　出宝莲华不可说

  　　于彼一一宝莲华　　各有宝叶不可说

  　　于彼一一宝莲叶　　有微妙色不可说

  　　于彼一一妙色中　　出生莲华不可说

  　　于彼一一莲华中　　各放光明不可说

  　　于彼一一光明中　　出生净月不可说

  　　于彼一一诸月中　　复出净月不可说

  　　于彼一一净月中　　出净光明不可说

  　　于彼一一光明中　　出不可说明净日

  　　于彼一一诸日中　　出不可说净妙色

  　　于彼一一妙色中　　出不可说净光明

  　　于彼净妙光明中　　出不可说师子座

  　　不可言说庄严具　　出不可说净光明

  　　于彼一一光明中　　出不可说异妙色

  　　于彼一一妙色中　　出不可说明净宝

  　　于彼一一明净宝　　出不可说不可说

  　　金刚宝藏如须弥　　清净具足而庄严

  　　于彼一宝须弥中　　有不可说不可说

  　　微妙殊特诸佛刹　　清净具足而庄严

  　　如此一宝须弥山　　一切须弥亦如是

  　　悉有无量不可说　　具足清净诸佛刹

  　　是不可说不可说　　皆悉分别不可说

  　　摄取不可言说转　　出生光明不可说

  　　于彼一一光明中　　出生诸佛不可说

  　　彼诸一切如来等　　说不可说清净偈

  　　彼偈悉于念念中　　说不可说真实谛

  　　示现一切未来际　　如来智慧无穷尽

  　　彼诸一一如来等　　出不可说梵音声

  　　于彼一一梵音中　　转不可说净法轮

  　　于彼一一法轮中　　雨不可说修多罗

  　　于彼一一修多罗　　分别诸法不可说

  　　于彼一一诸法中　　又说诸法不可说

  　　又复于彼诸法中　　说众生依不可说

  　　又于一一毛道中　　不可说劫说正法

  　　如彼一微毛端处　　一切十方亦如是

  　　不可称说无碍心　　变化诸佛不可说

  　　彼诸一一化如来　　所出变化不可说

  　　彼诸一切所变化　　遍游佛刹不可说

  　　不可称说变化身　　种种妙色而庄严

  　　彼不可说佛世界　　分别一切诸众生

  　　清净一切众生类　　度脱一切诸群生

  　　庄严庄严不可说　　成就神力不可说

  　　清净自在不可说　　应现众生不可说

  　　神力自在不可说　　智慧境界不可说

  　　不可称说神力持　　普转世间令清净

  　　不可说净方便法　　说修多罗不可说

  　　于彼一一修多罗　　摄诸佛法不可说

  　　于彼一一净法中　　复说正法不可说

  　　于彼一一诸法中　　说不可说决定法

  　　于彼一一决定中　　说不可说众生依

  　　不可称说种类法　　不可称说种类心

  　　不可称说非类法　　不可称说非类心

  　　不可称说非类根　　不可称说非类语

  　　彼悉能于念念中　　调伏众生不可说

  　　不可称说自在力　　应现众生不可说

  　　彼不可说应化时　　或有同类不同类

  　　菩萨皆悉分别知　　诸明算者不能数

  　　菩萨于一毛端处　　安置佛刹不可说

  　　或有微细或广狭　　净秽无量不可说

  　　于彼一一佛刹中　　复有佛刹不可说

  　　菩萨皆悉分别知　　如是佛刹不可说

  　　一毛端处无量刹　　而于其中不迫迮

  　　微小毛端亦不大　　悉容弥广诸佛刹

  　　不令佛刹有杂乱　　形相如本而无异

  　　一佛刹有无量刹　　一切佛刹亦如是

  　　一毛端处悉容受　　如虚空等无量刹

  　　佛刹形相不可说　　一毛端处各殊别

  　　入于一毫毛道中　　次第悉入不可说

  　　毛道摄取不可说　　毛道亦无究竟满

  　　次第劫入不可说　　常能摄取不可说

  　　种种方便不可说　　度脱众生不可说

  　　具足摄取是方便　　境界无量不可说

  　　菩萨深入不可说　　是名深入不可说

  　　意根深广不可说　　遍游诸方不可说

  　　勇猛精进不可说　　具足自在不可说

  　　彼诸大愿不可说　　所得功德不可说

  　　彼诸境界不可说　　能究竟度不可说

  　　菩萨身业不可说　　口业清净不可说

  　　意业清净不可说　　清净解脱不可说

  　　清净智慧不可说　　微妙奇特不可说

  　　方便深入不可说　　除灭疑惑不可说

  　　勇猛精进不可说　　深入正法不可说

  　　甚深三昧不可说　　究竟彼岸不可说

  　　一切众生不可说　　一切佛刹不可说

  　　诸众生身不可说　　众生希望不可说

  　　彼诸业报不可说　　知众生欲不可说

  　　知众生性不可说　　分别众生不可说

  　　彼应化时不可说　　随所出处不可说

  　　随方便道不可说　　彼诸出者不可说

  　　无上智慧不可说　　彼方便道不可说

  　　彼诸所说不可说　　一切转时不可说

  　　如是成就大慈悲　　饶益一切诸世间

  　　应现色像不可说　　游诸佛刹不可说

  　　菩萨智慧甚明净　　睹十方佛不可说

  　　所问正法不可说　　诸佛应答不可说

  　　应现色像不可说　　游行诸方不可说

  　　往诣佛所不可说　　示现自在不可说

  　　以不可说诸色像　　诣不可说如来所

  　　以不可说供养具　　供不可说诸如来

  　　不可称说清净宝　　不可称说众宝华

  　　不可称说妙华鬘　　供不可说诸最胜

  　　彼深信心不可说　　清净解脱不可说

  　　正直希望不可说　　恭敬供养一切佛

  　　成就施心不可说　　过去施心不可说

  　　修行布施不可说　　内外悉施不可说

  　　禁戒清净不可说　　信心清净不可说

  　　赞叹最胜不可说　　生妙法爱不可说

  　　具足诸忍不可说　　深解无生不可说

  　　成就寂灭不可说　　住寂灭地不可说

  　　具足精进不可说　　过去妙心不可说

  　　不退转心不可说　　忍辱之心不可说

  　　一切禅藏不可说　　观察诸法不可说

  　　寂静定意不可说　　了知诸禅不可说

  　　波罗蜜慧不可说　　成就三昧不可说

  　　决定解法不可说　　究竟诸佛不可说

  　　菩萨行门不可说　　具足诸愿不可说

  　　智慧境界不可说　　清净法门不可说

  　　彼诸法力不可说　　清净住法不可说

  　　菩萨正念不可说　　彼诸法界不可说

  　　修行智慧不可说　　善学智慧不可说

  　　彼智慧身不可说　　住持智慧不可说

  　　彼净法轮不可说　　彼法智慧不可说

  　　彼妙法云不可说　　彼妙法雨不可说

  　　彼诸神力不可说　　解方便法不可说

  　　彼悉能于念念中　　解深法界不可说

  　　成就回向不可说　　于念念中遍游行

  　　诸佛刹海不可说　　所诣诸佛不可说

  　　分别佛刹不可说　　种种庄严不可说

  　　庄严清净不可说　　微妙净色不可说

  　　种种杂色不可说　　众庄严具不可说

  　　清净佛刹不可说　　垢秽佛刹不可说

  　　深入众生不可说　　众生诸界不可说

  　　彼诸业报不可说　　众生所行不可说

  　　种种诸根不可说　　众生虚妄不可说

  　　众生诸性不可说　　众生欲乐不可说

  　　众生威仪不可说　　众生烦恼不可说

  　　众生清净不可说　　调伏众生不可说

  　　菩萨神力不可说　　所变化身不可说

  　　随顺诸行不可说　　度脱众生不可说

  　　示现自在不可说　　放大光明不可说

  　　光明妙色不可说　　令众生净不可说

  　　彼于一一毛端中　　放光明网不可说

  　　光明网色不可说　　普照佛刹不可说

  　　勇猛精进不可说　　成就无畏不可说

  　　寂静三昧不可说　　调伏世间不可说

  　　清净身业不可说　　清净口业不可说

  　　意业无量不可说　　清净胜行不可说

  　　成就智宝不可说　　深入法界不可说

  　　诸陀罗尼不可说　　菩萨善学不可说

  　　音声清净不可说　　智慧知音不可说

  　　真实正念不可说　　持众生语不可说

  　　菩萨所行不可说　　正觉清净不可说

  　　离众恐怖不可说　　调伏世间不可说

  　　不可称说真佛子　　彼清净行不可说

  　　赞叹佛子不可说　　欲究竟尽不可说

  　　不可称说诸导师　　赞叹菩萨不可说

  　　彼诸菩萨不可说　　清净功德不可说

  　　彼诸分齐不可说　　随彼所住不可说

  　　随住智慧不可说　　不可说劫不能说

  　　乐见诸佛不可说　　长养智慧不可说

  　　永度正法不可说　　离碍正法不可说

  　　正观三世不可说　　三世智慧不可说

  　　彼所称量不可说　　出生智慧不可说

  　　菩萨胜行不可说　　种种所愿不可说

  　　清净所愿不可说　　具足菩提不可说

  　　诸佛菩提不可说　　彼起智慧不可说

  　　分别真实不可说　　知一切法不可说

  　　清净佛刹不可说　　所行诸力不可说

  　　彼所修习不可说　　一念开悟不可说

  　　广说正法不可说　　诸佛自在不可说

  　　踊跃欢喜不可说　　示现世间不可说

  　　转妙法轮不可说　　离众怖畏不可说

  　　所说正法不可说　　度脱众生不可说

  　　不可称说一切劫　　赞叹菩萨诸功德

  　　彼诸大劫犹可尽　　赞叹功德不可尽

  　　不可称说诸如来　　各有无量清净根

  　　不可说劫常赞叹　　如来功德犹不尽

  　　一切十方诸众生　　皆悉一时成正觉

  　　彼诸正觉一一有　　不可称说净妙身

  　　彼净妙身一一有　　不可称说如来头

  　　彼如来头一一有　　不可称说广长舌

  　　彼广长舌一一出　　无量清净妙音声

  　　以彼一一妙音声　　不可说劫赞叹佛

  　　不可称说一切劫　　宣扬赞叹佛功德

  　　不可说劫犹可尽　　叹佛功德无穷尽

  　　若于一小微尘中　　有诸佛刹不可说

  　　于彼一一佛刹中　　各有贤首不可说

  　　贤首如来世界中　　复有佛刹不可说

  　　一切法界无有余　　其中所有诸微尘

  　　于彼一一微尘中　　佛刹成败不可说

  　　于彼一一微尘中　　安置佛刹不可说

  　　复置刹海不可说　　分别方类不可说

  　　于彼一一佛刹中　　不可称说诸如来

  　　彼诸如来所寿命　　不可称说诸大劫

  　　诸佛所行不可说　　微妙正法不可说

  　　威神道力不可说　　离障碍智不可说

  　　微妙智慧不可说　　境界甚深不可说

  　　十力功德不可说　　佛觉菩提不可说

  　　清净深入不可说　　清净法界不可说

  　　彼智慧藏不可说　　分别功德不可说

  　　菩萨究竟正随顺　　具足回向不可说

  　　分别无量诸回向　　回向一切诸导师

  　　不可称说诸大劫　　一心正受诸三昧

  　　于不可说诸佛所　　所行清净不可说

  　　得不可说无碍心　　悉遍游行十方界

  　　所修行业不可说　　神力应现不可说

  　　分别佛刹不可说　　诸佛现前不可说

  　　勇猛精进不可说　　究竟智慧不可说

  　　未曾离于一坐处　　而能遍游十方界

  　　不可称说诸大劫　　遍游十方诸佛刹

  　　智慧方便不可说　　如实智慧不可说

  　　转净智慧不可说　　念念示现不可说

  　　于诸一一语言中　　解佛智慧不可说

  　　或于一时觉菩提　　或种种时觉菩提

  　　入诸毛端不可说　　入诸微细不可说

  　　殊特胜性不可说　　见诸如来不可说

  　　一一方便不可说　　随顺善入诸佛性

  　　诸佛刹性不可说　　悉能随顺入菩提

  　　不坏法界不可说　　佛众生刹不可说

  　　三世所摄不可说　　菩萨究竟不可说
