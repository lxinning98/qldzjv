第0083-05部～大方广佛华严经六十卷（第四十一卷～第五十卷）
================================================================

**东晋天竺三藏佛驮跋陀罗等译**

**大方广佛华严经卷第四十一**

离世间品第三十三之五
--------------------

　　佛子。菩萨摩诃萨。有十种业。何等为十。所谓世界业。悉能严净一切世界故。如来业。奉给供养一切佛故。菩萨善友业。善根同故。众生业。教化成熟一切众生故。未来世业。摄取一切尽未来际故。神力业。不舍本处而能游行一切世界故。净光业。放无量无边色光。一一光端悉有七宝清净莲华。一一华台各有菩萨。结跏趺坐。悉显现故。三宝不断业。一切诸佛灭度之后。受持守护佛正法故。变化业。游十方说法化众生故。持业。随所发心示现众生。令满一切诸大愿故。佛子。是为菩萨摩诃萨十种业。若菩萨摩诃萨。安住此业。则得一切诸佛无上大业。佛子。菩萨摩诃萨。有十种身。何等为十。所谓菩萨不来身。于一切趣不受生故。菩萨不去身。一切趣求不可得故。菩萨不实身。如一切世间之所得故。菩萨不虚身。如诸世间解真实故。菩萨不尽身。未来际不可断故。菩萨坚固身。一切众魔不能坏故。菩萨不动身。一切众魔及诸外道不能动故。菩萨相身。示现清净百福相故。菩萨无相身。法相究竟无众相故。菩萨普至身。悉与三世如来等故。佛子。是为菩萨摩诃萨十种身。若菩萨摩诃萨。安住此身。则得一切诸佛无上无尽之身。佛子。菩萨摩诃萨。有十种身业。何等为十。所谓以一身充遍一切世界菩萨身业。于一切众生前悉为现身菩萨身业。于趣趣中悉现受生菩萨身业。游行一切世界菩萨身业。往诣一切佛所及诸大众菩萨身业。以一手掌悉能普覆一切世界菩萨身业。一切金刚围山能以手磨悉如微尘菩萨身业。于己身中示一切众生一切佛刹成坏菩萨身业。能以一身遍覆一切众生菩萨身业。于己身中普现一切严净佛刹一切众生究竟成就无上菩提菩萨身业。佛子。是为菩萨摩诃萨十种身业。若菩萨摩诃萨。安住此业。则得一切诸佛无上大法。悉能开悟一切众生。佛子。菩萨摩诃萨。有十种身。何等为十。所谓波罗蜜身。正向菩提故。四摄身。不舍众生故。大悲身。代一切众生。受无量苦无疲厌故。大慈身。救护一切众生故。功德身饶益一切众生故。智慧身。一切诸佛金刚身故。净法身。远离诸趣生死故。方便身。普能示现一切众生故。神力身。示现一切自在力故。菩提身。随一切时成菩提故。佛子。是为菩萨摩诃萨十种身。若菩萨摩诃萨。安住此身。则得一切诸佛无上大智慧身。佛子。菩萨摩诃萨。有十种口。何等为十。所谓柔软口。安乐一切众生故。甘露口。清凉一切众生故。不虚口。说真实故。如实转口。乃至梦中无虚言故。尊重口。一切释梵四天王等恭敬尊重故。甚深口。显现真实法故。坚固口。说无量法不可尽故。正直口。一切音声具足辩故。庄严口。随时随业报普示现故。一切智口。随其所应度众生故。佛子。是为菩萨摩诃萨十种口。若菩萨摩诃萨。安住此口。则得一切诸佛无上清净妙口。佛子。菩萨摩诃萨。有十种清净业。庄严菩萨口业。何等为十。所谓乐闻如来清净音声净菩萨口业。乐闻菩萨清净音声净菩萨口业。不说一切众生不乐闻语净菩萨口业。于过去世离口四过净菩萨口业。欢喜赞叹如来净菩萨口业。于如来塔庙高声赞佛如实功德净菩萨口业。一向普施众生正法净菩萨口业。音乐歌颂赞叹如来净菩萨口业。于诸佛所不惜身命听受正法净菩萨口业。一向不舍菩萨法师听受正法奉给供养净菩萨口业。佛子。是为菩萨摩诃萨十种净业净菩萨口业。出生菩萨清净口业。佛子。菩萨摩诃萨。出生如是清净口业。则得十种守护。何等为十。所谓诸天王及诸天守护。龙王夜叉王乾闼婆王。阿修罗王。迦楼罗王。紧那罗王。摩睺罗伽王。梵王及诸梵天。一切诸佛法王所共守护。佛子。是为菩萨摩诃萨出生清净口业得十种守护。若菩萨摩诃萨。出生如是清净口业。得十种守护者。则能成辨十种大事。何等为十。所谓令一切众生界皆悉欢喜。一切刹界无不闻知。悉能发起一切诸根。悉能清净一切性界。拔出一切诸烦恼界。远离一切诸习气界。明净一切诸直心界。长养一切诸深心界。充满一切诸法性界。照明一切大涅槃界。是为十。佛子。菩萨摩诃萨。有十种心。何等为十。所谓大地等心。持一切众生诸善根故。大海等心。受持无量无边诸佛智慧大法海故。须弥山王等心。令一切众生安住无上善根故。摩尼宝心。远离烦恼净直心故。金刚心。决定了知一切法故。坚固金刚围山心。一切诸魔外道不能坏故。莲华等心。一切世法不能染故。优昙钵华等心。于一切劫难值遇故。净日等心。除灭一切众生愚痴曀障闇故。虚空等心。一切众生无能量故。佛子。是为菩萨摩诃萨十种心。若菩萨摩诃萨。安住此心。则得一切诸佛无上清净大心。佛子。菩萨摩诃萨。有十种发心。何等为十。所谓发度脱一切众生心。发拔出一切众生烦恼心。发断除一切习气心。发断除一切疑惑具足清净无疑惑心。发除灭一切众生苦恼心。发除灭一切恶道诸难心。发随顺一切诸佛教心。发一切菩萨所学心。发觉悟一切诸佛菩提示现一切众生非凡愚所入心。发击大法鼓音声闻于一切世界普照一切众生诸根心。佛子。是为菩萨摩诃萨十种发心。若菩萨摩诃萨。安住此心。则得一切诸佛无上发心。佛子。菩萨摩诃萨。有十种满心。何等为十。所谓满一切虚空界。众生无边故。满一切法界。深入无量无边故。满一切三世。于一念中悉解脱故。满一切佛。降神受胎出生舍家得道转正法轮。乃至大般涅槃悉明了故。满一切众生界。决定了知希望习气及诸根故。满智慧光。随顺了知一切法界故。满无量无边。解一切法如幻网故。满无生。一切诸法无自性故。满无碍。自心他心无障碍故。满自在。于念念中现成菩提故。佛子。是为菩萨摩诃萨十种心满。若菩萨摩诃萨。安住此心。则能成满一切佛法无上无量庄严。佛子。菩萨摩诃萨。有十种根。何等为十。所谓欢喜根。于一切佛信不坏故。乐菩萨根。觉悟一切佛菩提故。不退菩萨根。究竟一切事故。住菩萨根。安住一切菩萨行故。甚深根。觉般若波罗蜜巧方便故。不休息根。究竟一切众生事故。金刚等根。决定了知一切法故。金刚光明焰根。普照一切佛境界故。不杂根。一切如来同一身故。无碍际根。深入如来十种力故。佛子。是为菩萨摩诃萨十种根。若菩萨摩诃萨安住此根。则得一切诸佛无上净根。佛子。菩萨摩诃萨。有十种直心。何等为十。所谓不染一切世间法直心。不染声闻缘觉直心。随顺菩提直心。不违一切智道直心。一切众魔及诸外道不能沮坏直心。不染如来圆满清净智慧直心。随所闻法悉能摄取受持直心。于一切受生处无所选择直心。深入细微智慧直心。善巧修习一切佛法直心。佛子。是为菩萨摩诃萨十种直心。若菩萨摩诃萨。安住此心。则得一切诸佛无上清净直心。佛子。菩萨摩诃萨。有十种深心。何等为十。所谓不退深心。长养一切诸善法故。离疑深心。解一切佛微密语故。正持深心。不舍菩萨大愿行故。无上正直深心。深入一切诸佛法故。了达深心。于一切佛法得自在故。殊胜深心。深入种种方便法故。为首深心。于一切境界悉究竟故。自在深心。庄严一切三昧自在不断绝故。具足深心。摄取本大愿故。不舍深心。教化一切群生类故。佛子。是为菩萨摩诃萨十种深心。若菩萨摩诃萨。安住此心。则得一切诸佛无上清净深心。

　　佛子。菩萨摩诃萨。有十种方便。何等为十。所谓布施方便悉舍一切不求报故。学一切学持一切戒具行头陀威仪清净方便。不轻他故。离一切缠颠倒嗔恚我慢忍一切众生诸恶方便。远离一切彼我想故。精进不退方便。究竟身口意业一切境界不忘失故。一切诸禅三昧解脱诸通方便。远离一切五欲诸烦恼故。正向智慧方便。长养一切功德心无厌足故。大慈方便。说一切众生无众生故。代一切众生受诸苦恼不舍大悲方便。解一切法无自性故。十力觉悟方便。决定无碍智示现一切众生故。转不退法轮方便。转至众生心故。佛子。是为菩萨摩诃萨十种方便。若菩萨摩诃萨。安住此法。则得一切诸佛无上大智方便。佛子。菩萨摩诃萨。有十种乐修。何等为十。所谓乐修最胜。尊重方便诸善根故。乐修庄严。出生种种诸庄严故。乐修广事。心弥旷故。乐修寂灭。深入甚深方便法故。乐修无边。发无量心故。乐修善持。一切诸佛所护念故。乐修不坏。一切魔业不能坏故。乐修决定。解了一切诸业报故。乐修现在。随意能现自在神力大变化故。乐修听受。于一切佛得授记故。乐修自在。随意随时成菩提故。佛子。是为菩萨摩诃萨十种乐修。若菩萨摩诃萨。安住此修。则得一切诸佛无上乐修。佛子。菩萨摩诃萨。有十种解脱深入世界。何等为十。所谓一切世界入一世界。一世界入一切世界。一莲华座一如来身充满一切世界。示现一切世界皆悉虚空。诸佛庄严庄严一切世界。一菩萨身充满一切世界。于一毛孔中安置一切世界。一切世界入一众生身。一佛道场一菩提树充满一切世界。一妙音声充满一切世界。随其所应无不闻解皆为欢喜。佛子。是为菩萨摩诃萨十种解脱深入世界。若菩萨摩诃萨。安住此法。则得一切诸佛出生佛刹无上解脱。佛子。菩萨摩诃萨。有十种入众生性。何等为十。所谓一切众生界入无身性。一切众生界悉入一众生身。一切众生界悉入菩萨身。一切众生界悉入如来性藏。一切众生界悉入一众生界。一切众生界悉入诸佛法器。一切众生界悉入帝释梵王随众生形类而普示现。一切众生界示现入一切声闻缘觉不转威仪。一切众生界入菩萨功德庄严庄严一切众生。一切众生界入如来相好庄严色身寂静威仪示现众生。佛子。是为菩萨摩诃萨十种入众生性。若菩萨摩诃萨。安住此性。则得一切诸佛无上自在性。佛子。菩萨摩诃萨。有十种习气。何等为十。所谓菩提心习气。善根习气。教化众生习气。见佛习气。于清净土受生习气。菩萨行习气。大愿习气。波罗蜜习气。出生平等法习气。种种分别境界习气。佛子。是为菩萨摩诃萨十种习气。若菩萨摩诃萨。安住此法。则能除灭一切众生烦恼习气。得佛无上大智习气。佛子。菩萨摩诃萨。有十种炽然。何等为十。所谓炽然一切众生界。教化究竟令成熟故。炽然世界。悉严净故。炽然如来。究竟菩萨一切行故。炽然善根。积集如来功德诸相好故。炽然大悲。除灭一切众生苦故。炽然大慈。令一切众生安住如来无上乐故。炽然波罗蜜。积集菩萨诸庄严故。炽然巧方便。随其所应悉示现故。炽然菩提。得无碍智故。略说菩萨皆悉炽然一切诸法。明达了知一切法故。佛子。是为菩萨摩诃萨十种炽然。若菩萨摩诃萨。安住此法。则能究竟不断菩萨诸行。除灭一切烦恼炽然。则得一切诸佛无上炽然正法。佛子。菩萨摩诃萨。有十种趣。何等为十。所谓趣波罗蜜。趣学。趣智。趣实义。趣正法。趣出生善根。趣见佛。趣菩萨诸行门。趣无上菩提。趣转法轮。佛子。是为菩萨摩诃萨十种趣。若菩萨摩诃萨。安住此趣。则得一切诸佛无上趣法。佛子。菩萨摩诃萨。有十种事。则能具足一切佛法。何等为十。所谓深信善知识具足佛法。深信佛教具足佛法。不谤正法具足佛法。离放逸行摧灭憍慢巧妙方便回向善根。具足佛法。深信诸佛境界无量具足佛法。深入一切世界具足佛法。安住法界具足佛法。离诸魔界具足佛法。正念一切佛具足佛法。深信如来成就十力具足佛法。佛子。是为菩萨摩诃萨十种事则能具足一切佛法。若菩萨摩诃萨。安住此法。则得具足一切诸佛无上大智。佛子。菩萨摩诃萨。有十种退失佛法。应当远离。何等为十。所谓于善知识生憍慢心失佛法道。畏生死苦失佛法道。厌菩萨行失佛法道。厌恶受生失佛法道。乐着三昧失佛法道。于诸善根起疑惑心失佛法道。诽谤正法失佛法道。断菩萨行失佛法道。乐求声闻及缘觉乘失佛法道。起嗔恚心失佛法道。应当远离。佛子。是为菩萨摩诃萨十种退失佛法。若菩萨摩诃萨。远离此法。则得一切菩萨正趣离生圣行正道。

　　佛子。菩萨摩诃萨。有十种离生。何等为十。所谓出生般若波罗蜜菩萨离生。观察一切众生远离一切邪见断一切缚度脱一切众生菩萨离生。不念一切相亦不舍离着相众生菩萨离生。不着三界亦复不着一切世界菩萨离生。永离烦恼而亲近众生菩萨离生。于诸法中得离欲法常以大悲哀念众生菩萨离生。现处眷属令乐寂静菩萨离生。离世界生现此殁彼生行菩萨行菩萨离生。行一切世间事而不染世法菩萨离生。决定了知无上菩提而亦不舍菩萨行愿菩萨离生。佛子。是为菩萨摩诃萨十种离生永离世间大圣正法。不共一切众生及声闻缘觉。若菩萨摩诃萨。安住此法。则得一切菩萨十种决定法。何等为十。所谓于一切如来种姓中生。深入一切如来境界。深解一切诸菩萨行。正向一切诸波罗蜜。出生一切诸佛善根。安住一切如来无上姓中。安住一切诸佛净力。随顺一切如来菩提。与一切佛共同一身。与一切佛同住而无有异。佛子。是为菩萨摩诃萨十种决定法。佛子。菩萨摩诃萨。有十种出生佛道法。何等为十。所谓随顺善知识出生佛道法。同善根故。深信一切佛法出生佛道法。乐求如来无尽自在故。于一切大愿得正希望出生佛道法。修习广心故。决定了知己身善根出生佛道法。所行诸业无虚妄故。于一切劫修菩萨行出生佛道法。尽未来际无疲厌故。于阿僧祇世界诸处受生出生佛道法。善巧方便教化一切众生故。修习不断菩萨所行出生佛道法。长养大悲故。以无量心出生佛道法。于一念中充满一切虚空界故。深入甚深诸大愿行出生佛道法。本生善根不坏不失故善持守护一切如来种姓出生佛道法。令一切众生发菩提心。志常乐求无上菩提。长养一切善根故。佛子。是为菩萨摩诃萨十种出生佛道法。若菩萨摩诃萨。安住此法。则得善男子十种名号。何等为十。所谓菩萨名号。菩提智身故。摩诃萨名号。住大乘故。第一萨埵名号。最第一无间道法故。胜萨埵名号。觉胜菩提故。无比萨埵名号。智慧无比故。上萨埵名号。上精进故。无上萨埵名号。开示显现无上法故。力萨埵名号。广知十力故。无等萨埵名号。一切众生无与等故。不思议萨埵名号。随其心念觉菩提故。佛子。是为菩萨摩诃萨得善男子十种名号。佛子。菩萨摩诃萨。有十种道。何等为十。所谓一道是菩萨道。不舍菩提心故。二道是菩萨道。出生智慧方便故。三道是菩萨道。空方便无相际无际无愿三昧三界无染故。四行是菩萨道。悔过除罪随喜功德。恭敬劝请无量诸佛。善知回向故。长养五根是菩萨道。住有信根不可沮坏。发大精进究竟一切事而不退转。安住正念除灭乱想。三昧方便决定了知。智慧境界善巧分别故。六通自在是菩萨道。天眼。悉见一切世界有色众生死此生彼。天耳。悉闻一切诸佛所说经法。皆能受持广为一切众生解说。出生无碍知他心智。悉知一切众生心念。宿命智通。悉知过去一切阿僧祇劫。长养善根身通自在。随其所应现大神变。漏尽智通。知见实际生菩萨道不断绝故。七念是菩萨道。念佛。于一毛道见一切佛教化众生。念法。不离一如来众。于一切佛所对面闻法悉能受持。随应众生诸根希望而度脱之。念僧。见不退转菩萨大众。令一切众生常见菩萨大众。念施。行一切菩萨布施。正念长养菩萨布施功德。念戒。不离菩提心一切善根回向众生。念天。念兜率陀天一生补处菩萨。念一切众生。善巧方便智慧教化。悉令安隐随顺无上菩提故。八正道分是菩萨道。所谓正见。远离邪见。正思惟。正念一切智远离虚妄。正语。随顺圣教离口四过。正业饶益教化一切众生未曾失时。正命。安住四圣种成头陀功德。具足净威仪。远离一切恶。正精进。勤修一切菩萨苦行。修佛十力无所挂碍。正念。悉能忆持一切音声。除灭世间一切乱想。正定。善巧方便。于一三昧。出生菩萨不可思议法门一切三昧故。九次第定是菩萨道。所谓离欲恶不善法。因觉观起一切口业无所障碍。说法教化一切众生。令得一切智喜悦。远离退过休息喜悦。离世苦乐常见诸佛。逮得无上菩提快乐。不动三昧出生四无色定。亦不离欲界色界受生。正受灭尽三昧。而亦不息菩萨行故。如来十力是菩萨道。所谓巧方便善知是处非处。善知一切众生去来现在业因果报。善知一切众生种种诸根。随彼诸根而为说法。善知众生无量诸性。善知一切众生种种欲乐。随应说法。菩萨净身。皆悉充满一切众生一切刹一切世一切劫。普现如来具足威仪。而亦不舍菩萨所行。善巧方便。知一切禅三昧解脱垢净起。知时非时。出生菩萨无量法门。善知一切众生死此生彼。于一念中。善知三世一切阿僧祇劫。善知一切众生。除灭一切烦恼结使及诸习气。而亦不舍菩萨行故。佛子。是为菩萨摩诃萨十种道。若菩萨摩诃萨。安住此道。则得一切诸佛无上巧方便道。佛子。菩萨摩诃萨。有无量道无量道具。无量修道无量庄严道。何以故。菩萨摩诃萨。有十种无量道故。何等为十。所谓虚空界无量。法界无量。众生界无尽无量。世界无分齐无量。阿僧祇劫无尽究竟无量。众生语法无量。如来身无量。佛音声无量。如来力无量。一切智无量。佛子。是为菩萨摩诃萨十种无量道。何以故。如虚空界无量。菩萨积集道具。亦复如是。如法界无量无边。菩萨积集道具。亦复如是。如众生界无尽无量。菩萨积集道具。亦复如是。如世界无分齐无量。菩萨积集道具。亦复如是。如一切劫算数不可尽。菩萨积集道具。亦复如是。一切众生悉共算数所不能尽。如一切众生语言无量。菩萨积集道具出生智慧诸语言法。亦复如是。如如来身无量。菩萨积集道具。充满一切众生一切刹一切世一切劫。亦复如是。如佛音声无量。出一言音。皆悉充满一切法界。一切众生无不闻知。菩萨积集道具。亦复如是。如如来力无量。菩萨积集道具。长养如来力。亦复如是。如一切智无量。菩萨积集道具。亦复如是。佛子。是为菩萨摩诃萨十种道具。若菩萨摩诃萨。安住此法。则得一切诸佛无量无边智慧。佛子。菩萨摩诃萨。有十种修道。何等为十。所谓不着不出修。身口意无忘失故。无增减修。知诸法真实故。非有非无修。入非有非无性故。如幻如梦如电如响如镜中像如热时焰如水中月修。于一切法无所著故。空无相无愿修。见三界不舍长养诸善根故。不可言说修。不着法施设故。不坏法界修。决定了知一切法故。如实际不可坏修。如如虚空际平等至一切故。菩萨智修。不舍勇猛精进力故。如来十力四无所畏一切智平等修。于一切法悉除疑惑故。佛子。是为菩萨摩诃萨十种修道。若菩萨摩诃萨。安住此法。则得一切诸佛无上一切智巧方便修。佛子。菩萨摩诃萨。有十种庄严道。何等为十。所谓菩萨摩诃萨。不离欲界。悉能正受色无色界禅定解脱。亦不因此于彼受生。是为第一庄严道。菩萨摩诃萨。入声闻道。亦不乘此道出于三界。是为第二庄严道。菩萨摩诃萨。入缘觉道。亦不舍大悲。是为第三庄严道。菩萨摩诃萨。虽百千天女眷属围绕。端严殊特颜容无伦。技术悉备音乐巧妙。菩萨闻此妙音。未曾暂舍诸禅解脱三昧。是为第四庄严道。菩萨摩诃萨。与一切众生设众妓乐共相娱乐。乃至一念不舍诸禅解脱三昧。是为第五庄严道。菩萨摩诃萨。不着一切世间诸法。究竟世间得到彼岸度脱众生。是为第六庄严道。菩萨摩诃萨。安住正智修习正道趣于邪道。欲令众生远离邪道。于此邪道。不取真实清净之相。是为第七庄严道。菩萨摩诃萨。远离身口意恶业。常持净戒。一向正求如来净戒。示现一切凡愚童蒙众生持戒威仪。为教化成熟犯戒众生故。菩萨具足成满一切清净功德。正趣菩萨趣。而现受生地狱畜生饿鬼阎罗王及诸难趣。令彼众生离恶趣故。而实菩萨不摄彼趣。是为第八庄严道。菩萨摩诃萨。于一切佛法不由他悟。得无碍辩明净智慧。普照一切诸佛正法。安住一切诸佛自在。共一切佛清净法身。具足成就一切坚固大人明净正法。安住一切平等诸乘。向一切佛境界法门。一切众生所应赞叹恭敬供养。为一切众生作无上师。专求正法未曾舍离。示现于法有疑。示现师受恭敬供养和尚阿阇梨。而实为一切天人无上法师。何以故。菩萨摩诃萨。善知方便住菩萨道。随其所应方便示现。是为第九庄严道。菩萨摩诃萨。具足成就甚深智慧。究竟菩萨一切无上法行。一切如来。以甘露法而灌其顶。究竟一切法自在彼岸。离垢无碍清净法缯。以冠其首。于一切世界。普现如来无碍法身。转不可坏清净法轮。清净法身。于一切世界无处不至。究竟一切法自在彼岸。具足成就一切菩萨自在之法。巧妙方便于一切刹示现受生。与三世佛共一境界。而亦不断菩萨所行。不舍菩萨法。不转菩萨业。不舍菩萨道。未曾废舍菩萨威仪。不舍菩萨炽然。不舍善巧方便。不离菩萨事。修菩萨行心无疲厌。不离菩萨受持法行。何以故。菩萨摩诃萨。欲速成阿耨多罗三藐三菩提故。不舍菩萨行。观察众生。是为第十庄严道。佛子。是为菩萨摩诃萨十种庄严道。若菩萨摩诃萨。安住此道。则得一切诸佛无上道宝庄严。而不舍菩萨道。

　　佛子。菩萨摩诃萨。有十种足。何等为十。所谓净戒足。积集成满一切大愿故。精进足。积集一切菩提枝至不退转故。诸通足。随众生愿令欢喜故。身通足。不离一坐而能悉诣一切佛刹故。深心足。究竟一切胜妙法故。坚誓足。所求诸事悉究竟故。摄右法足。不违一切尊重教故。闻法无厌足。闻持一切佛所说法无疲倦故。如法资生具足。入一切众诸根无异故。正向菩萨行足。离一切恶故。佛子。是为菩萨摩诃萨十种足。若菩萨摩诃萨。安住此足。则得一切诸佛无上胜足。能一举足。皆悉遍至一切世界。佛子。菩萨摩诃萨。有十种手。何等为十。所谓信手。于一切佛所说正法。一向信心究竟受持故。不着财施手。有来乞者令欢喜故。先意善来问讯手。右掌相显现故。恭敬供养一切佛手。长养无量功德无疲厌故。善解多闻手。除一切众生诸疑惑故。远离三界离生寂静手。拔欲污泥众生类故。安置彼岸手。救济四流漂没众生故。离吝法手。尽能开说一切法故。一切世间离世间诸论智手。除灭一切身心病故。智慧宝手。除灭一切烦恼痴闇。示现一切不可称说法光明故。佛子。是为菩萨摩诃萨十种手。若菩萨摩诃萨。安住此手。则得一切诸佛无上之手。能以一掌。普覆十方一切世界。

**大方广佛华严经卷第四十二**

离世间品第三十三之六
--------------------

　　佛子。菩萨摩诃萨。有十种腹。何等为十。所谓离谄曲腹。直心清净故。离幻伪腹。身口意业皆真正故。不为事腹。离藏恶故。无穷尽腹。于一切法无所著故。灭烦恼腹。智明净故。清净心腹。离一切恶故。观察一切食想腹。正念真实法故。观察一切行腹。善觉缘起故。善觉一切道腹。具足成就正希望故。离一切烦恼诸邪见腹。令一切众生得如来腹故。佛子。是为菩萨摩诃萨十种腹。若菩萨摩诃萨。安住此腹。则得一切诸佛无上之腹。悉能容受一切众生。佛子。菩萨摩诃萨。有十种藏。何等为十。所谓不断如来种姓是菩萨藏。广说佛法长养无量诸善法故。受持守护如来正法是菩萨藏。开示众生大智明故。长养僧宝是菩萨藏。摄取不退正法轮故。觉悟正定众生是菩萨藏。度脱众生不失时故。教化成熟不定众生是菩萨藏。善根相续因不断故。发大悲心救护邪定众生是菩萨藏。起彼未来善根因缘故。满足如来十力不可沮坏是菩萨藏。降伏众魔具足成就不退善根故。住四无畏大师子吼是菩萨藏。令一切众生悉欢喜故。得佛十八不共法是菩萨藏。一切智慧无不至故。平等觉悟一切众生一切刹一切法一切佛是菩萨藏。于一念中深入平等故。佛子。是为菩萨摩诃萨十种藏。若菩萨摩诃萨。安住此藏。则得一切诸佛无上善根大智慧藏。佛子。菩萨摩诃萨。有十种心。何等为十。所谓勇猛心。所发事业悉究竟故。无懈怠心。积集相好诸善根故。勇健力心。摧伏一切诸恶魔故。正思惟心。除灭一切烦恼垢故。不退转心。往诣道场究竟菩提故。性清净心觉心无所至无所著故。知众生心。随众生性令彼觉悟得解脱故。入大梵天住住佛法心。种种众生性悉救护故。空无相无愿无行心。远离相见不着三界故。金刚庄严心。众生数等魔乃至不能动一毛故。佛子。是为菩萨摩诃萨十种心。若菩萨摩诃萨。安住此心。则得一切诸佛无上金刚藏心。佛子。菩萨摩诃萨。有十种庄严。何等为十。所谓大慈庄严。救护一切众生故。大悲庄严。堪忍一切苦故。大愿庄严。所可发愿悉究竟故。回向庄严。建立一切诸佛功德妙庄严故。功德庄严。饶益一切众生故。波罗蜜庄严。度脱一切众生故。智慧庄严。除灭一切众生烦恼愚痴闇故。方便庄严。出生普门诸善根故。一切智心坚固不乱庄严。不乐异乘故。决定庄严。于正法中灭疑惑故。佛子。是为菩萨摩诃萨十种庄严。若菩萨摩诃萨。安住此法。则得一切诸佛无上庄严。降一切魔。佛子。菩萨摩诃萨。有十种器仗。何等为十。所谓远离悭吝惠施心仗。除灭一切悭贪垢故。持戒仗。拔出一切诸恶戒故。平等观察一切法仗。远离一切虚妄法故。智慧仗。除灭众生诸烦恼故。正命仗。远离一切诸邪命故。方便仗。一切示现故。略说贪恚痴一切烦恼是菩萨仗。以烦恼门化众生故。生死仗。不断菩萨行教化众生故。说实法仗。一切无著故。一切智门仗。不离菩萨行门故。佛子。是为菩萨摩诃萨十种器仗。若菩萨摩诃萨。安住此法。则能除灭一切众生长夜积集烦恼结使习气。佛子。菩萨摩诃萨。有十种头。何等为十。所谓涅槃首。无见顶故。恭敬尊重首。一切世间天人恭敬供养故。深妙首。于一切三千大千世界最第一故。一切善根首。三界众生应供养故。荷负一切众生首。得无上金刚顶故。无量无边首。摄取一切最胜法故。般若波罗蜜首。乐法王法故。方便首。示现一切众生平等首故。教化成熟一切众生首。为一切众生无上师故。守护如来正法首。不断三宝故。佛子。是为菩萨摩诃萨十种头。若菩萨摩诃萨。安住此法。则得一切诸佛无上智顶。佛子。菩萨摩诃萨。有十种眼。何等为十。所谓肉眼见一切色故。天眼。见一切众生死此生彼故。慧眼。见一切众生诸根故。法眼。见一切法真实相故。佛眼。见如来十力故。智眼。分别一切法故。明眼。见一切佛光明故。出生死眼。见涅槃故。无碍眼。见一切法无障碍故。普眼。平等法门见法界故。佛子。是为菩萨摩诃萨十种眼。若菩萨摩诃萨。成就此眼。则得一切诸佛无上大智慧眼。佛子。菩萨摩诃萨。有十种耳。何等为十。所谓闻赞叹声。断除贪爱。闻毁訾声。断除嗔恚。闻声闻缘觉声。不起求心。闻菩萨道声。发起欢喜奇特之心。闻地狱畜生饿鬼阎罗王阿修罗一切难处贫苦音声。发起大悲庄严而自庄严。闻天人趣胜妙音声。观一切法皆悉无常。闻佛功德音声。勤修精进究竟满足一切功德。闻波罗蜜四摄菩萨经藏音声。发究竟心到于彼岸。闻十方世界一切音声。悉了如响。菩萨摩诃萨。从初发心乃至道场。常正受法耳。而亦不舍教化成熟一切众生。佛子。是为菩萨摩诃萨十种耳。若菩萨摩诃萨。成就此耳。则得一切诸佛无上大智慧耳。佛子。菩萨摩诃萨。有十种鼻。何等为十。所谓所闻秽气观察不臭。所闻香气观察不香。所闻香臭观察平等。闻非香非臭观察舍离。闻衣服床褥卧具及身肢节香。则知彼人贪恚愚痴等分烦恼。闻大宝藏诸药草香。悉能了知一切宝藏。闻下至阿鼻地狱上至非想非非想处众生之香。悉能了知诸根本行。闻声闻施戒闻慧香。住一切智心未曾散乱。闻一切菩萨行香。摄取如来智地。闻一切佛智境界香。不断菩萨所行。佛子。是为菩萨摩诃萨十种鼻。若菩萨摩诃萨。成就此鼻。则得一切诸佛无量无边无上清净鼻。佛子。菩萨摩诃萨。有十种舌。何等为十。所谓分别解说一切众生无尽行舌。分别解说无尽法舌。赞叹诸佛无尽功德舌。无尽辩舌。演说无尽大乘法舌。普覆十方虚空界舌。普照一切佛世界舌。平等赞叹一切众生舌。随顺诸佛令欢喜舌。降一切魔及诸外道。除灭一切生死烦恼。悉令众生至涅槃舌。佛子。是为菩萨摩诃萨十种舌。若菩萨摩诃萨。成就此舌。则得诸佛无上大金刚舌。普覆一切世界。佛子。菩萨摩诃萨。有十种身。何等为十。所谓人身。教化成熟一切人故。非人身。教化成熟地狱畜生饿鬼阎罗王故。天身。教化成熟欲界色界无色界众生故。学身。示现学地故。无学身。示现阿罗汉地故。缘觉身。教化令入缘觉地故。菩萨身。积集大乘故。如来身。授如来智记故。摩[少/兔]摩身。巧方便出生无量功德故。无漏法身。以少方便普现一切众生身故。佛子。是为菩萨摩诃萨十种身。若菩萨摩诃萨。成就此身。则得一切诸佛无上法身。佛子。菩萨摩诃萨。有十种意。何等为十。所谓上首意。出生一切善根故。随顺佛教意。如说修行故。深入意。解一切佛法故。内意。深入众生希望故。不乱意。不为烦恼所乱故。清净意。不受垢染故。善调伏意。不失时故。正思惟业意。远离一切恶故。调伏诸根意。于境界中诸根不驰骋故。深定意。佛三昧不可称量故。佛子。是为菩萨摩诃萨十种意。若菩萨摩诃萨。成就此意。则得一切诸佛无上意。佛子。菩萨摩诃萨。有十种行。何等为十。所谓闻法行。乐听受法故。说法行。利益众生故。不随爱嗔痴怖行。调伏自心故。欲界行。教化成熟欲界众生故。色无色界三昧行。令速转故。义法行。速成净慧故。一切趣行。教化众生故。一切佛刹行。恭敬礼拜供养一切佛故。涅槃行。断生死相续故。成满诸佛行。不断菩萨行故。佛子。是为菩萨摩诃萨十种行。若菩萨摩诃萨。成就此行。则得一切诸佛行非行如来行。佛子。菩萨摩诃萨。有十种住。何等为十。所谓菩提心住。未曾忘失故。波罗蜜住。不厌功德故。乐闻正义住。明净智慧故。阿练若处住。成就诸大三昧故。随顺一切智头陀威仪四圣种住。少欲知足故。随顺住。顺正法故。亲近如来住。成满佛威仪故。诸明住。满足大智故。无生忍住。受记满足故。道场菩提住。满足力无畏一切佛法故。佛子。是为菩萨摩诃萨十种住。若菩萨摩诃萨。安住此住。则得一切诸佛无上一切智住。佛子。菩萨摩诃萨。有十种坐。何等为十。所谓转轮王坐。兴十善故。四天王坐。欲于一切世界诸佛正法得自在故。帝释坐。于一切众生最第一故。梵天坐。自心他心。得自在故。师子坐。分别演说甚深义故。正法坐。欲明陀罗尼诸力辩故。坚固三昧坐。究竟大誓故。大慈坐。令恶心众生悉欢喜故。大悲坐。能忍一切诸苦恼故。金刚坐。调伏众魔诸外道故。佛子。是为菩萨摩诃萨十种坐。若菩萨摩诃萨。安住此坐。则得一切诸佛无上尊坐。佛子。菩萨摩诃萨。有十种卧。何等为十。所谓寂静卧。身心憺怕故。禅定卧。正念思惟观诸法故。诸三昧卧。身心柔软故。梵天卧。不恼自他故。思惟业卧。后心无悔故。顺正法卧。不可倾动故。正道卧。善知识觉悟故。妙愿卧。善知回向故。一切事毕卧。所作究竟故。舍方便卧。究竟本事故。佛子。是为菩萨摩诃萨十种卧。若菩萨摩诃萨。安住此法。则得一切诸佛无上道卧。悉能觉悟一切众生。佛子。菩萨摩诃萨。有十种住。何等为十。所谓大慈住。等心观察一切众生故。大悲住。不轻未学众生故。大喜住。灭忧恼故。大舍住。有为无为悉平等故。一切波罗蜜住。菩提心为首故。一切种空住。善解诸法故。无相住。离生受证不退转故。无愿住。舍受生故。念慧住。忍法成满故。一切法平等住。得授记法故。佛子。是为菩萨摩诃萨十种住。若菩萨摩诃萨。安住此住。则得一切诸佛无上无碍住。佛子。菩萨摩诃萨。有十种行。何等为十。所谓正念行。满足四念处故。诸趣行。正觉法趣故。慧行。随顺诸佛故。波罗蜜行。满足一切智故。四摄行。教化成熟诸众生故。生死行。长养一切诸善根故。一切众生言戏行。拔出众生故。贪炽然行。觉悟一切众生诸根故。巧方便行。长养般若波罗蜜故。道场行。觉一切智不断菩萨行故。佛子。是为菩萨摩诃萨十种行。若菩萨摩诃萨。安住此行。则得一切诸佛无上大智慧行。

　　佛子。菩萨摩诃萨。有十种观察。何等为十。所谓观察善业。乃至微色悉照见故。观察死此生彼。不着一切众生故。观察一切众生诸根。决定了知无根法故。观察妙法。法界不可坏故。观察现前。于一切佛法修佛眼故。观察智慧。随器说法故。观察无生法忍。决定得佛法故。观察不退佛地。除灭一切烦恼。超出三界二乘地故。观察甘露灌顶法地。于一切佛法得自在不动故。观察佛三昧。于一切十方作佛事故。佛子。是为菩萨摩诃萨十种观察。若菩萨摩诃萨。安住此法。则得一切诸佛无上大智观察。佛子。菩萨摩诃萨。有十种周遍观察。何等为十。所谓周遍观察诸来求者。慈心施与满彼意故。周遍观察诸犯戒者。安置如来清净戒故。周遍观察害心众生。安置如来堪忍力故。周遍观察诸懈怠者。令彼众生勤修精进究竟大乘故。周遍观察乱心众生。除彼乱心安置如来一切智地故。周遍观察愚痴众生。除彼疑惑一切有见故。周遍观察诸善知识。随如来教住佛法故。周遍观察随所闻法。具足成就无上义故。周遍观察一切众生。不舍大悲故。周遍观察一切佛法。觉一切智故。佛子。是为菩萨摩诃萨十种周遍观察。若菩萨摩诃萨。安住此法。则得一切诸佛无上大智周遍观察。佛子。菩萨摩诃萨。有十种奋迅。何等为十。所谓色奋迅。于天龙夜叉乾闼婆阿修罗迦楼罗紧那罗摩睺罗伽等一切众中现最胜故。象奋迅。示现象宝心故。龙奋迅。兴大法云普覆一切。曜明解脱电光。震实义雷。降诸根力觉意禅定解脱三昧甘露法雨故。大金翅鸟王奋迅。坏灭愚痴闇曀[穀-禾+卵]膜。消竭爱水。于大苦海。搏撮烦恼诸恶龙故。师子奋迅。安住无畏被执平等大智铠仗。摧伏众魔诸外道故。勇健奋迅。能于生死大战阵中。摧灭一切烦恼大怨敌故。智慧奋迅。决定了知阴界诸入十二缘起。现一切佛自在法故。陀罗尼奋迅。闻持一切法未曾忘失。广为群生分别说故。辩才奋迅。分别一切句身味身无所挂碍。随问即答悉令欢喜言不虚故。如来奋迅。坐师子座降伏众魔调伏外道。满足一切智。具一念相应慧。所得所知所觉所成。皆悉觉知。成无上菩提故。佛子。是为菩萨摩诃萨十种奋迅。若菩萨摩诃萨。安住此法则得一切诸佛无上自在奋迅。佛子。菩萨摩诃萨。有十种师子吼。何等为十。所谓我必成佛。是菩提心师子吼。于一切众生起大悲心。未度者度。未脱者脱。未安者安。未涅槃者令得涅槃。是大悲师子吼。守护受持不断三宝性。是报如来恩师子吼。令一切佛刹皆悉清净。是究竟大誓师子吼。除灭一切恶道诸难。是自持净戒师子吼。满足如来身口意相好庄严。是积集功德无厌足师子吼。成满一切诸佛智慧。是积集智慧众具无厌足师子吼。除灭一切魔事。专求正道。是除灭烦恼师子吼。知一切法无我无我所无命无福伽罗空无相愿。观一切法净如虚空。是于一切法得无生忍师子吼。一生补处菩萨摩诃萨。严净震动一切佛刹。释梵四天王咸悉请求降神下生。以无碍慧眼普观世间。一切众生无胜我者。示现出生游行七步大师子吼。我于世间最胜第一。我永究竟生老死法。是如说修行师子吼。佛子。是为菩萨摩诃萨十种师子吼。若菩萨摩诃萨。安住此法。则得一切诸佛无上大师子吼。佛子。菩萨摩诃萨。有十种净施。何等为十。所谓平等心施。无恶众生故。随意施。满一切愿故。无乱心施。不退转故。随应供施。分别了知福伽罗故。不选择施。不求果报故。一向施。于一切物心无著故。内外一切施。究竟清净故。回向菩提施。远离有为无为故。教化成熟众生施。乃至道场不舍离故。三种圆满清净施。施者受者财物平等。清净如虚空故。佛子。是为菩萨摩诃萨十种净施。若菩萨摩诃萨。安住此施。则得一切诸佛无上清净大施。佛子。菩萨摩诃萨。有十种净戒。何等为十。所谓身净戒。防护身三恶故。口净戒。远离口四过故。心净戒。永离贪恚诸邪见故。具一切净戒。于天人中最胜妙故。守护菩提心净戒。不乐小智故。守护如来所说净戒。乃至微细罪大怖畏故。微密净戒。善拔犯戒诸众生故。不作一切恶净戒。积集一切诸善法故远离一切有见净戒。于戒无著故。守护一切众生净戒。出生大悲故。佛子。是为菩萨摩诃萨十种净戒。若菩萨摩诃萨。安住此戒。则得一切诸佛远离众恶无上净戒。佛子。菩萨摩诃萨。有十种净忍。何等为十。所谓若他骂辱悉能堪忍。护彼心故。若他刀杖加害亦能堪忍。护彼我故。知一切嗔恚忍。自然不动故。自在处忍。能害不害故。众生归趣忍。不惜身命故。远离我慢忍。不轻未学故。割截肢节忍。观察如幻故。一切恶事忍。离自他想故。烦恼忍。远离烦恼境界故。随顺一切菩萨方便智忍。得无生忍。于一切智境界不由他悟故。佛子。是为菩萨摩诃萨十种净忍。若菩萨摩诃萨。安住此忍。则得一切诸佛无上法忍。不由他悟。佛子。菩萨摩诃萨。有十种净精进。何等为十。所谓净身业精进。恭敬供养奉给一切诸佛菩萨。尊重福田不退转故。净口业精进。闻持一切诸佛正法未曾忘失。赞叹如来随所闻法。广为人说无疲倦故。净意业精进。巧方便入慈悲喜舍禅定解脱三昧相续起无退转故。净直心精进。远离谄曲正直。一切事一切方便究竟不退转故。净深心精进。常趣胜趣。积集无上智慧白净法故。行不虚妄净精进。摄取布施戒忍多闻及不放逸。乃至道场不中息故。降伏一切众魔怨敌净精进。悉能除灭贪恚愚痴烦恼邪见诸缠障盖故。满足慧光净精进。有所施作悉善思惟心无中悔。究竟众事。得一切佛不共法故。无所染着净精进。离心境界身口心相非相甚深法门。普观境界决定了知真实如如故。具足成就法明净精进。次第进入一切诸地。于诸佛所。得甘露灌顶受法王记。无漏法身现舍天寿。降神世间出家成道。转净法轮入大涅槃。究竟具足普贤行故。佛子。是为菩萨摩诃萨十种净精进。若菩萨摩诃萨。安住此法。则得一切诸佛无上大净精进。佛子。菩萨摩诃萨。有十种净禅。何等为十。所谓常乐出家净禅。舍离一切有故。亲近善知识净禅。咨受修习正法道故。乐阿练若处净禅。远离我我所法故。离言戏愦闹处净禅。乐寂灭故。心柔软净禅。诸根不乱故。智慧寂静净禅。一切音声诸禅定刺不能乱故。七觉八道净禅。于一切智境界智慧决定故。离味禅等诸烦恼垢净禅。不取欲界故。诸通明内净禅。决定了知一切众生诸根故。以少方便现前游戏神通净禅。如来三昧不可称量故。佛子。是为菩萨摩诃萨十种净禅。若菩萨摩诃萨。安住此禅。则得一切诸佛无上净禅。

　　佛子。菩萨摩诃萨。有十种净慧。何等为十。所谓知因净慧。不坏果报故。解一切缘净慧。不坏和合故。解一切法不常不断净慧。了缘起如如故。拔出一切邪见净慧。不取众生相故。解一切众生心心所行净慧。观一切法皆如幻故。诸辩胜智净慧。随问能答无挂碍故。降伏众魔及诸外道出过声闻缘觉净慧。深入如来方便智故。见一切佛清净法身见一切众生皆悉清净见一切法皆悉寂灭见一切世界皆悉虚空净慧。于一切相智慧无碍故。摄取一切陀罗尼辩诸波罗蜜巧方便净慧。得一切胜智故。一念相应金刚智觉一切法平等净慧。具足成就无上智故。佛子。是为菩萨摩诃萨十种净慧。若菩萨摩诃萨。安住此慧。则得一切诸佛无上大智。佛子。菩萨摩诃萨。有十种净慈。何等为十。所谓等心净慈。不选择众生故。饶益净慈。于一切众生有所施作悉能办故。救护净慈。究竟度脱一切众生生死崄难故。哀愍不舍一切众生净慈。长养有为善根故。解脱净慈。灭一切众生诸烦恼故。出生菩提净慈。令一切众生乐求菩提故。于一切众生无碍净慈。放无量光明普照众生故。虚空净慈。救护一切众生故。法缘净慈。觉悟真实法故。无缘净慈。证取菩萨离生法故。佛子。是为菩萨摩诃萨十种净慈。若菩萨摩诃萨。安住此慈。则得一切诸佛无上清净大慈。佛子。菩萨摩诃萨。有十种净悲。何等为十。所谓不共净悲。自大悲故。不厌净悲。代一切众生受大苦故。处一切恶道净悲。受生死度众生故。一切天人中受生净悲。示现一切法悉无常故。为邪定众生净悲。于无量劫大誓庄严不舍离故。不着己乐净悲。与众生乐故。不求报净悲。自心清净故。除灭一切众生倒惑净悲。说实法故。知一切法自性清净。空无所有客尘所染。菩萨于彼而起净悲。说真净法故。解一切法如虚空足迹。众生痴曀不知真实。菩萨于彼而起净悲。欲令众生发大乘心。究竟涅槃故。佛子。是为菩萨摩诃萨十种净悲。若菩萨摩诃萨。安住此悲。则得一切诸佛无上清净大悲。

　　佛子。菩萨摩诃萨。有十种净喜。何等为十。所谓发菩提心净喜。舍一切所有净喜。于犯戒人不生恶心教化成就净喜。于一切诤讼众生悉令和合得无上智净喜。不惜身命守护正法净喜。远离五欲常乐正法净喜。令一切众生不着资生之具常乐正法净喜。见一切佛恭敬供养无有厌足而不坏法界净喜。令一切众生常乐禅定解脱三昧相续净喜。令一切众生专求寂静除灭乱想得无上慧远离邪见满足诸愿究竟菩萨苦行净喜。佛子。是为菩萨摩诃萨十种净喜。若菩萨摩诃萨。安住此喜。则得一切诸佛无上清净大喜。佛子。菩萨摩诃萨。有十种净舍。何等为十。所谓一切众生恭敬供养不生爱着一切众生轻慢毁辱不生嗔恚净舍。常行世间不为八法之所染污净舍。于器知时于非器不生恶心净舍。不求声闻缘觉学无学净舍。远离五欲一切烦恼乃至不生一念恶心净舍。不叹修行二乘及厌生死净舍。远离世间语非涅槃语非离欲语戏笑语恼他语声闻缘觉语乃至一切障菩提语净舍。若有众生待时受化菩萨净舍。若有众生应受佛化菩萨净舍。菩萨摩诃萨远离二法无上无下无取无舍无虚无实观察平等安住真实得忍净舍。佛子。是为菩萨摩诃萨十种净舍。若菩萨摩诃萨。安住此舍。则得一切诸佛无上清净大舍。佛子。菩萨摩诃萨。有十种义。何等为十。所谓多闻义。如说修行故。法义。善巧方便分别解故。空义。解第一空故。寂灭义。令一切众生离生死故。不可说义。一切语言无所著故。如义。一切三世等观察故。入法义。悉一味故。如来义。顺如来故。实际义。觉真实故。大般涅槃义。灭一切苦不断菩萨行故。佛子。是为菩萨摩诃萨十种义。若菩萨摩诃萨。安住此义。则得一切诸佛无上一切智义。佛子。菩萨摩诃萨。有十种法。何等为十。所谓真实法。如说修行故。无害法。远离嗔恚故。无诤法。除灭一切诸烦恼故。寂灭法。离炽然故。离欲法。永离欲垢诸烦恼故。不虚法。离虚妄故。不生法。一切诸法悉虚空故。无为法。离三相故。性净法。自然清净故。报身烦恼灭无余涅槃法。行菩萨行受持不舍故。佛子。是为菩萨摩诃萨十种法。若菩萨摩诃萨。安住此法。则得一切诸佛无上之法。佛子。菩萨摩诃萨。有十种功德具。何等为十。所谓劝发众生起菩提心是功德具。不断三宝故。随顺十种回向是功德具。断一切不善法集一切善法故。智慧正教是功德具。于三界功德最殊胜故。心无疲厌是功德具。度脱一切众生到彼岸故。悉能舍离内外所有是功德具。于一切物悉无著故。相好满足精进不退是功德具。止心驰骋故。不轻三品善根是功德具。善巧方便回向菩提故。于邪定犯戒众生不起轻慢增长大悲是功德具。显现大人法故。恭敬供养一切如来。于一切菩萨起如来想。于一切众生所作究竟是功德具。长养守护正直心故。菩萨摩诃萨。于阿僧祇劫。具足修习一切善根。皆悉能舍与一众生心无忧悔。如一众生。一切众生亦复如是。是为第十虚空界等大功德具。具足成就广大智慧故。佛子。是为菩萨摩诃萨十种功德具。若菩萨摩诃萨。安住此法。则得一切诸佛无上大功德具。佛子。菩萨摩诃萨。有十种智具。何等为十。所谓亲近真实多闻善知识。恭敬尊重礼拜供养。奉给随顺不违其教。是第一智具。远离谄曲故。离慢下意心无放逸。身口及意皆悉柔软。无有轻躁心。常欢喜护持净戒。和颜爱语先意问讯。远离邪伪。是第二智具。自然成就佛法器故。安住念慧不舍正觉除灭乱想。修习六念行六和敬不求其报。是第三智具。出生长养十种智故。乐法乐义勤修正法。学无厌足。远离世论及世间语。乐闻离世间语。远离小乘乐求大乘。是第四智具。修习正念不可思议故。正求六波罗蜜受持修习具足成就四种梵住。顺诸明法能问智人。远离恶趣专向善趣。慈心调伏。离诃责讥论。防护他心。是第五智具。如说修行诸佛真实法故。常乐出家不乐三界。守护自心远离三觉不生恶心。身口及意皆悉柔软。善知心性。是第六智具。令自他心俱清净故。观阴如幻界如毒蛇入如空聚。观一切法如化如焰水月镜像。如梦如电。如呼声响。如旋火轮。如空中字。如因陀罗阵。如日月光。非常非断。无来无去无住。深心信解不起诽谤。是无生住灭第七智具。具足成就一切法空净智慧故。无我无众生。无福伽罗。无思无义。无贪恚痴。无所有。无毁无誉。无取无舍。无主无行。究竟涅槃。若菩萨摩诃萨。闻此深法。能信能解除灭疑惑。是第八智具。究竟具足深解脱故。以正方便思惟止观。调伏诸根。一切诸法无所造作。无生无为皆悉寂灭。众生计我者。究竟无所有。无缚无脱。无身口心。亦无精进观察一切众生一切法一切心一切行。无前无后皆悉平等。是第九智具。远离一切相。究竟到彼岸故。菩萨摩诃萨。善知缘起故见法清净。见法清净故见刹清净。见刹清净故见虚空清净。见虚空清净故见法界清净。见法界清净故则见智慧。是第十智具。积集一切智故。佛子。是为菩萨摩诃萨十种智具。若菩萨摩诃萨。安住此法。则得一切诸佛一切法中无上无碍清净大智。

**大方广佛华严经卷第四十三**

离世间品第三十三之七
--------------------

　　佛子。菩萨摩诃萨。有十种明足。何等为十。所谓深知佛法明足。一切法中除痴闇明足。远离邪见明足。慧光清净普照诸根明足。正方便勤修精进明足。深入菩萨真谛正趣离生明足。灭烦恼业成就尽智无生智明足。思惟净慧清净天眼明足。清净忆念念宿命明足。具足净地清净诸明除灭诸漏漏尽智明足。佛子。是为菩萨摩诃萨十种明足。若菩萨摩诃萨。安住此法。则得一切诸佛一切法中无上大明。佛子。菩萨摩诃萨。有十种求法。何等为十。所谓直心求法。离于谄曲虚伪心故。精勤求法。离懈怠故。一向求法不惜身命故。为断一切众生烦恼求法。不求资生具故。为饶益一切众生求法。不自利故。为深入智慧求法。不轻彼故。欲令正法常坚固求法。不乐世间故。为愍悼众生求法。不舍菩提心故。为随一切众生所问能答求法。悉能除灭诸疑惑故。为具满佛法求法。不乐余乘故。佛子。是为菩萨摩诃萨十种求法。若菩萨摩诃萨。安住此法。则得一切诸佛法中无上无碍智不由他悟。佛子。菩萨摩诃萨。有十种明了法。何等为十。所谓随顺世间明了法。为欲长养一切世间凡夫善根故。无碍不坏信明了法。解法真性信行人故。安住法界明了法。解法行人故。远离八邪向八正道明了法。解八人故。除灭众结。断生死漏。见真实谛明了法。解须陀洹故。观味是患。还来受生明了法。解斯陀含故。乃至须臾不乐三界。不着受生。专求尽漏明了法。解阿那含故。六通自在游八解脱。随意正受九次第定诸辩。明了法。解阿罗汉故。常乐寂静。因外缘解知足少事不由他悟。成就智慧明了法。解缘觉故。成就胜智诸根明利。心常解脱。长养无量功德智慧。满足诸佛十力四无所畏。一切佛法明了法。解菩萨故。佛子。是为菩萨摩诃萨十种明了法。若菩萨摩诃萨。安住此法。则得一切诸佛无上大智慧明了法。佛子。菩萨摩诃萨。有十种向法。何等为十。所谓随顺恭敬善知识向法。觉悟诸天向法。于一切佛常怀惭愧向法。哀念众生不断生死向法。究竟一切事不起虚妄心向法。远离余乘专修菩萨大乘向法。远离邪道专求正道向法。降伏众魔。灭除烦恼向法。安住佛地知一切众生诸根随应闻法广为演说向法。安住无量无边清净法界向法。佛子。是为菩萨摩诃萨十种向法。若菩萨摩诃萨。安住此法。则得一切诸佛无上向法。

　　佛子。菩萨摩诃萨。有十种魔。何等为十。所谓五阴魔。贪着五阴故。烦恼魔烦恼染故。业魔。能障碍故。心魔。自憍慢故。死魔。离受生故。天魔。起憍慢放逸故。失善根魔。心不悔故。三昧魔。味着故。善知识魔。于彼生着心故。不知菩提正法魔。不能出生诸大愿故。佛子。是为菩萨摩诃萨十种魔。应作方便速远离之。佛子。菩萨摩诃萨。有十种魔业。何等为十。所谓忘失菩提心修诸善根。是为魔业。恶心布施嗔持戒者是为魔业。弃舍恶性懈怠众生。轻慢厌恶乱心无智众生。是为魔业。悭惜正法。诃责法器众生。贪求利养为人说法。为非器人说深妙法。是为魔业。不闻波罗蜜。虽闻不修行。生懈怠心。不求深妙无上菩提。是为魔业。远离善知识。亲近恶知识。乐求二乘。于受生处。起离欲寂静除灭之心。是为魔业。于菩萨所起嗔恚心。说其过恶断彼利养。常求罪衅恶眼视之。是为魔业。诽谤正法。不闻契经。闻不赞叹。若有法师说法。不能恭敬下意自谦。我说是义彼说非义。是为魔业。学世间论。巧于文字。善于句味。手笔文诵乐说二乘。隐覆深法开演杂语。于非器所说甚深法。远离菩提安住邪道。是为魔业。已度已安者。亲近恭敬而供养之。未度未安者。永不亲近恭敬供养。亦不教化。是为魔业。堕增上慢增长诸慢轻蔑众生。不求正法真实智慧。诸根散乱难可化度。是为魔业。佛子。是为菩萨摩诃萨十种魔业。菩萨摩诃萨。应速远离正求佛业。佛子。菩萨摩诃萨。有十种舍离魔业。何等为十。所谓亲近善知识舍离魔业。不自尊举不自赞叹。舍离魔业。信佛深法不生诽谤。舍离魔业。未曾忘失一切智心。舍离魔业。安住不放逸修习甚深法。舍离魔业。安住菩萨藏正求一切法。舍离魔业。常欲听法乐闻深义心无疲倦。舍离魔业。归依十方一切诸佛。舍离魔业。信心正念一切诸佛菩提树。舍离魔业。一切菩萨出生善根皆悉不二。舍离魔业。佛子。是为菩萨摩诃萨十种舍离魔业。若菩萨摩诃萨。安住此业。则离一切诸魔业道。佛子。菩萨摩诃萨。有十种见佛。何等为十。所谓无著佛安住世间成正觉故。愿佛出生故。业报佛信故。持佛随顺故。涅槃佛永度故。法界佛无处不至故。心佛安住故。三昧佛无量无著故。性佛决定故。如意佛普覆故。佛子。是为菩萨摩诃萨十种见佛。若菩萨摩诃萨。安住此法。则能睹见无上如来。佛子。菩萨摩诃萨。有十种佛业。何等为十。所谓劝化众生是第一佛业。随顺长养诸佛法故。梦中见佛是第二佛业。发起过去诸善根故。多闻是第三佛业。逮得无疑决定智故。为悔缠所缠者。善巧方便说悔过法。是第四佛业。除灭一切诸疑悔故。若有众生。起悭心无智心声闻心缘觉心害心疑心憍慢心者。现如来身相好庄严化斯等类。是第五佛业。出生长养过去诸善根故。正法难时广为众生说净妙法。众生闻已便得具足陀罗尼。智慧神通如应示现饶益众生。是第六佛业。心力清净故。若魔事起。种种方便速远离之。以虚空界等微妙音声。亦不轻蔑他人。除灭一切魔业。具足忍辱。是第七佛业。正直功德故。行无量行。不证声闻缘觉离生圣行。诸根未熟者。不为彼人说解脱果。但除爱本。是第八佛业。出生本愿故。断除一切生死漏缚一切诸结。出生菩萨行。于一切众生长养大悲。深心信解菩萨所行究竟涅槃。是第九佛业。不断菩萨行故。菩萨摩诃萨。为自他故。求解脱道而无厌足。离一切行及一切法。于如来色身无所染着。精勤专求无碍智慧不由他悟。令一切佛刹严饰清净。决定了知皆悉虚空。教化成熟一切众生。而不舍无我性。安住法界。诸通自在。具足成就一切种智。而不舍菩萨行。转净法轮令一切众生皆得欢喜。广为众生说甚深法。示现如来无量自在。而不舍菩萨身。现大涅槃而不舍离一切处生。佛子。菩萨摩诃萨。出生如是等乃至翻覆三昧。是第十佛业。佛子。是为菩萨摩诃萨十种佛业。若菩萨摩诃萨。安住此业。则得一切诸佛无上无师大业不由他悟。佛子。菩萨摩诃萨。有十种慢业。何等为十。所谓于尊重福田和尚阿阇梨。父母沙门婆罗门所。而不尊重恭敬供养。是为慢业。有诸法师得胜妙法。乘于大乘。深知出生死道。得陀罗尼成就多闻。具智慧藏善能说法。而不信受恭敬供养。是为慢业。听受法时。若闻深法发离欲心欢喜无量。而不赞法师令众欢喜。是为慢业。起憍慢心自高降彼。不省己实不调自心。是为慢业。起计我心。见有功德智慧者不赞其美。见无德者反说其善。若闻赞他。于彼人所起妒嫉心。是为慢业。若有法师。知是法是律是实是佛语。以憎嫉故说言非法非律非实非佛语。欲坏他信心故。是为慢业。自敷高座。我为法师不应执事。不应宗敬供养余人。诸修梵行尊长有德。悉应恭敬供养于我。是为慢业。远离嚬蹙恶眼视彼。常以和颜等观众生。言常柔软无有粗犷。离恚恨心。而于彼法师求其过恶。是为慢业。以我慢心。于多闻者不往恭敬。起闻法留难。亦不咨问。何等为善何等不善。何等应作何等不应作。作何等业长夜饶益一切众生。作何等行不益众生。作何等行从明入明。作何等行从冥入冥。如是人辈为我心漂没。不能得见出要正道。是为慢业。起慢心故。不值诸佛难得之法。消尽宿世所种善根。不应说而说。起诃责心更相讥论。住如是法应入邪道。但菩提心力故。而不永舍菩萨所行。虽不舍菩萨道。而于无量百千万劫尚不值佛。何况闻法。是为慢业。佛子。是为菩萨摩诃萨十种慢业。若菩萨摩诃萨。离此慢业。则得一切诸佛十种无上清净意业。

　　佛子。菩萨摩诃萨。有十种智业。何等为十。所谓信解因缘。不坏因果。是为智业。不舍菩提心常念一切佛。是为智业。亲近一切诸善知识。恭敬供养心无懈怠。是为智业。乐法乐义多闻无厌。专求正法远离邪念修习正念。是为智业。于一切众生不起我心。于一切菩萨起如来想。爱乐菩萨犹如己身。爱重正法如惜己命。爱敬如来如护己目。于持戒者生诸佛想。是为智业。离身口意诸不善业。修行清净身口意业。叹诸贤圣随顺菩提。是为智业。不违缘起离诸邪见。除灭痴闇照一切法。是为智业。于十回向起慈母想。于诸波罗蜜起慈父想。于巧方便。起菩提想。是为智业。于布施净戒多闻。专求止观功德智慧。心无疲厌。是为智业。若业诸佛所赞。能降众魔。灭除烦恼诸缠障碍。教化众生。顺智律仪摄取正法。严净佛刹正向通明。是为智业。佛子。是为菩萨摩诃萨十种智业若菩萨摩诃萨。安住此业。则得一切诸佛出生巧妙方便无上智业。佛子。菩萨摩诃萨。有十种魔所摄持。何等为十。所谓懈怠心魔所摄持。舍佛正法魔所摄持。贪求无厌魔所摄持。专念自度魔所摄持。不发大愿魔所摄持。远离烦恼常乐寂静魔所摄持。断生死漏魔所摄持。舍菩萨行魔所摄持。舍教化成熟一切众生心魔所摄持。于正法中生疑惑心诽谤佛法魔所摄持。佛子。是为菩萨摩诃萨十种魔所摄持。应速远离。若菩萨摩诃萨。能弃舍此魔所摄持。则得一切诸佛十种摄持。何等为十。所谓佛摄持故。初发菩提心。佛摄持故。常于生生未曾忘失菩提之心。佛摄持故。觉一切魔事能悉远离。佛摄持故。闻六波罗蜜如说修行。佛摄持故。知生死苦而不厌恶。佛摄持故。观甚深法得解脱果佛摄持故。为众生说声闻缘觉解脱而不乐彼乘。佛摄持故。观无为性。心不乐住。于有为法。不生二相。佛摄持故。令不相续得寂灭相续。佛摄持故。得一切智自在。而不舍众生种姓所行。佛子。是为菩萨摩诃萨十种佛摄持。若菩萨摩诃萨。安住此持。则得一切诸佛十力所持。佛子。菩萨摩诃萨。有十种法摄持。何等为十。所谓一切行无常。法所摄持。一切行苦。法所摄持。一切法无我。法所摄持。寂灭涅槃。法所摄持。法从缘起无缘则不起。法所摄持。不正思惟故起无明行乃至老死。不正思惟灭故则无明灭。无明灭故乃至老死灭。法所摄持。三解脱门出生声闻乘。决定无诤法出生缘觉乘。法所摄持。六波罗蜜四摄法出生大乘。法所摄持。知一切刹一切法一切众生一切世间是佛境界。法所摄持。断一切念舍一切取。离过去未来随顺涅槃。法所摄持。佛子。是为菩萨摩诃萨十种法摄持。若菩萨摩诃萨。安住此持。则得一切诸佛无上法持。

　　佛子。菩萨摩诃萨。住兜率天有十种业。何等为十。所谓菩萨摩诃萨。为欲界诸天说离欲法。纵逸自在皆悉无常。一切快乐皆悉苦恼。劝发开导彼诸天子发菩提心。是为住兜率天第一所行事业。菩萨摩诃萨。为色界诸天。说诸禅解脱三昧。相续起彼诸禅支。有味著者。因味起身见邪见无明烦恼。为说实智。于一切妙色起颠倒心。妄想取净。为说不净观察无常。劝发开导彼诸天子发菩提心。是为住兜率天第二所行事业。菩萨摩诃萨。住兜率天。正受三昧名光明庄严。于自身中。放大光明。普照一切三千大千世界。随其所应以种种音声而为说法。彼诸众生闻说法已皆大欢喜。起恭敬心。命终之后生兜率天。复为说法皆悉令发菩提之心。是为住兜率天第三所行事业。菩萨摩诃萨以无碍净眼。普观十方一切兜率天菩萨摩诃萨。彼诸菩萨亦见此菩萨摩诃萨。各相见已。为彼菩萨广说正法。谓降神母胎出生世间。舍家求道往诣道场。以大庄严而自庄严。发起过去所行。忆过去行成就功德。不离此座现如是等一切诸事。是为住兜率天第四所行事业。菩萨摩诃萨。住兜率天。十方一切兜率天菩萨。欲见此菩萨摩诃萨恭敬供养礼拜故。皆来诣此。尔时菩萨摩诃萨。欲令彼诸菩萨。皆悉欢喜满其愿故。说大法门。随彼菩萨所住之地。所行所断所修所证。具足广说。彼诸菩萨闻说法已皆大欢喜。各还本刹所住宫殿。是为住兜率天第五所行事业。菩萨摩诃萨。住兜率天讲说正法时。欲界主天魔波旬眷属围绕。诣菩萨所坏乱说法。尔时菩萨住金刚智所摄般若波罗蜜巧妙方便。深入智门说甘露法。承佛神力说如来法。皆悉降伏彼诸魔众。时彼魔众见菩萨如是自在神力。又闻说法。皆发阿耨多罗三藐三菩提心。是为住兜率天第六所行事业。菩萨摩诃萨。住兜率天。知欲界天子不识苦故。不乐闻法。尔时菩萨摩诃萨。放大音声告诸天子。今日菩萨摩诃萨出内眷属。若欲见者应速诣此。闻是音已。无量亿那由他天子悉往诣彼尔时菩萨摩诃萨。普现宫内一切眷属。彼诸天子未曾闻见。见已皆大欢喜。此菩萨眷属音乐之中。出如是声而告之言。诸天子。一切众行皆悉无常。一切众行皆悉大苦。一切诸法皆悉无我。寂灭涅槃。又复告言。汝等皆应修菩萨行。究竟菩提具一切智。时诸天子闻是音已。心大恐怖。一向正求无上菩提。是为住兜率天第七所行事业。菩萨摩诃萨。住兜率天。不舍兜率天所坐之处。悉能往诣一切佛所。见诸如来恭敬礼拜供养听法。尔时诸佛为菩萨说甘露灌顶授记之法。一切诸明菩萨行地。欲令菩萨以一念相应慧具足一切枝。一切种深入一切智。是为住兜率天第八所行事业。菩萨摩诃萨。住兜率天。以法界虚空界等一切供养恭敬供养一切世界诸佛。见此供养时。无量无边众生发菩提心。是为住兜率天第九所行事业。菩萨摩诃萨。住兜率天。出生无量无边法门。示现一切世界中种种色种种形。种种威仪种种方便。随其所应而为说法。欲令一切众生悉欢喜故。是为住兜率天第十所行事业。佛子。是为菩萨摩诃萨住兜率天十种所行事业。若菩萨摩诃萨。具足此业。则能下生人间。佛子。菩萨摩诃萨。于兜率天临命终时。有十种示现事。何等为十。所谓菩萨于兜率天临命终时。于足下相轮放大光明。名安乐庄严。普照三千大千世界一切诸难恶道。众生触斯光者。灭一切苦皆得安乐。尔时众生咸作是念。今日忽有奇特大人出现于世。是为第一所示现事。菩萨摩诃萨。于兜率天临命终时。放眉间白毫相光。名曰觉悟。普照三千大千世界。触彼宿世同行菩萨摩诃萨身。触已咸作是念。彼菩萨摩诃萨。于兜率天今将命终。时诸菩萨即化作无量无边供养之具。疾往诣彼菩萨摩诃萨所。是为第二所示现事。菩萨摩诃萨。临命终时。于右掌中出大光明。名净境界。悉能严净三千大千世界。此世界中若有无漏诸辟支佛。觉斯光者即舍寿命。若不觉者。光明力故。徙置他方余世界中。一切诸魔及众外道。有见众生悉皆徙置他方世界。除如来住持所化众生。是为第三所示现事。菩萨摩诃萨。从其两膝放大光明。名曰离垢清净庄严。普照最下诸天宫殿。上至净居诸天宫殿无不明了。时诸天子咸作是念。今此菩萨摩诃萨。于兜率天将舍寿命时诸天子疾办供具香华璎珞涂香末香衣盖幢幡及诸音乐。诣菩萨所恭敬供养。我等咸皆随侍守护。从此命终乃至示现大般涅槃是为第四所示现事。菩萨摩诃萨。于兜率天临命终时。从其心中放大光明名曰金刚净妙庄严。普照一切世界金刚力士。尔时百亿金刚力士咸作是念。此是菩萨摩诃萨。于兜率天将欲命终故。以此相示现我等。我等咸当随侍守护。乃至示现大般涅槃。是为第五所示现事。菩萨摩诃萨。于兜率天临命终时。从一切毛孔放大光明。名曰分别一切众生。普照三千大千世界。遍触一切诸菩萨身。触已复触一切诸天世人。时诸菩萨咸作是念。我等当往诣彼。恭敬供养如来。并复教化彼诸众生。是为第六所示现事。菩萨摩诃萨。于兜率天临命终时。于摩尼宝藏正法堂中。放大光明名善调伏。随彼菩萨所降神处。普照王宫。彼诸菩萨各作是念。随此菩萨所生之处。若于其家若于聚落。若于城邑。若阎浮提内受生之处。我当生彼。为欲教化诸众生故。是为第七所示现事。菩萨摩诃萨。于兜率天临命终时。天楼阁中放大光明。名净庄严一切宫殿。放斯光明照所生母。照已彼菩萨母安隐快乐。具足成就一切功德。其母身内自然楼阁七宝庄严。为欲安处菩萨身故。是为第八所示现事。菩萨摩诃萨。于兜率天临命终时。放足下光明。名曰安住。若诸天子及诸梵天其命将终。蒙斯光故。皆得住寿供养菩萨。从此命终。乃至示现大般涅槃。是为第九所示现事。菩萨摩诃萨。于兜率天从其小相放大光明。名严净日眼。示现菩萨种种诸业。时有人天。或见菩萨在兜率天。或见命终。或见处胎。或见出生。或见舍家或见成佛。或见转法轮。或见如来大般涅槃。是为第十所示现事。佛子。菩萨摩诃萨。或于坐处。或于楼阁。或于宫殿。放如是等百万阿僧祇光。放斯光时。显现无量诸菩萨业。佛子。菩萨摩诃萨。具足如是等一切净业故。从兜率天下生世间。佛子。菩萨摩诃萨。有十种事故。降神母胎。何等为十。所谓为教化成熟小心众生故。示现处胎。不令小心众生作如是念。菩萨自然化生。善根智慧不从行得。是为第一事示现处胎。又复欲令父母诸亲。长养宿世同行善根故。是为第二事示现处胎。菩萨摩诃萨。初受胎时远离愚痴。正念思惟除灭乱想。成就念慧心未曾乱。是为第三事示现处胎。菩萨摩诃萨。处母胎时常讲说法。十方世界诸菩萨众。释梵四天王来诣菩萨。菩萨即时广为说法。示现菩萨自在神力。菩萨摩诃萨。具足成就无量无边诸智慧故。现如是等奇特之事。是为第四事示现处胎。菩萨摩诃萨。于母胎中为化众生故。令彼众生本愿满故。是为第五事示现处胎。菩萨摩诃萨。于人中成道。应具人法受生故。是为第六事示现处胎。菩萨摩诃萨。于母胎中。三千大千世界众生。普见菩萨处于母胎。如明镜中见其面像。尔时大心诸天龙夜叉乾闼婆阿修罗迦楼罗紧那罗摩睺罗伽人非人等。悉诣菩萨恭敬供养。是为第七事示现处胎。菩萨摩诃萨。处母胎时。余方世界一生补处在母胎者。悉共讲说菩萨无尽智慧之藏。是为第八事示现处胎。菩萨摩诃萨。初受胎时。正受离垢三昧。一切兜率天宫。一切供养庄严之具。悉入母胎。三昧力故令其母身无诸苦患。是为第九事示现处胎。佛子。菩萨摩诃萨。处母胎时。具足成就无量无边功德藏故。十方世界一切供具。悉以供养一切如来。彼诸如来为此菩萨演说无量无边法界法门。是为第十事示现处胎。若菩萨摩诃萨。住此法门。则能示现菩萨十种微细趣。何等为十。所谓菩萨摩诃萨。处母胎时。示现初发菩提之心。乃至甘露灌顶授记之地。在母胎中。又复现处兜率陀天。在母胎中示现出生。在母胎中示现童子地。在母胎中现在宫殿色味之间。在母胎中示现出家。在母胎中现行苦行。往诣道场成等正觉。在母胎中现转法轮。在母胎中示现大般涅槃。在母胎中示现微细诸法。一切菩萨行。一切如来自在神力无量行门。佛子。是为菩萨摩诃萨十种微细趣。若菩萨摩诃萨。安住此趣。则得一切诸佛无上智慧大微细趣。

　　佛子。菩萨摩诃萨。有十种生。何等为十。所谓离愚痴生。放大光明网普照三千大千世界生。除灭一切未来世最后身生。不生生。知三界诸劫悉如幻生。于十方世界普现身生。具足一切智身生。放一切如来光明普照觉悟一切众生生。正受大智自在诸禅三昧身生。佛子。菩萨生时。一切佛刹六种震动。一切众生皆得解脱。一切恶道皆悉除灭。映蔽一切诸魔光明。悉如聚墨。无量菩萨普来云集。佛子。是为菩萨摩诃萨十种生。为欲化度众生类故。示现是生。佛子。菩萨摩诃萨。有十种大庄严而自庄严。何等为十。所谓菩萨摩诃萨。作如是念。一切世间没五欲泥。除我一人无能济彼。如是知故。发大庄严而自庄严。烦恼愚痴覆众生眼皆悉盲瞽。我今智慧自在。当普开导众生慧眼悉令清净。发大庄严而自庄严。我今因此假名身故。得如来无上清净法身。充满三世。发大庄严而自庄严。菩萨摩诃萨。以无碍净眼。悉遍观察十方一切诸梵天处。乃至大自在天处。是等众生皆自谓我成就自在智慧之力。菩萨悉能摧灭彼我慢心。发大庄严而自庄严。菩萨摩诃萨。见诸众生于过去世种诸善根今欲退没。我今还令彼诸众生住不退地。发大庄严而自庄严。欲令众生种少善根得无量果。发大庄严而自庄严。见佛无量自在神力。发大庄严而自庄严。观见过去同行菩萨。染着余事不成正觉。发大庄严而自庄严。菩萨摩诃萨。见诸天人疲顿厌倦退正希望。发大庄严而自庄严。菩萨摩诃萨。为一切如来光明触故。长养一切大正希望。发大庄严而自庄严。佛子。是为菩萨摩诃萨十种大庄严。为教化众生故。发此庄严而自庄严。佛子。菩萨摩诃萨。有十种事故游行七步。何等为十。所谓现菩萨力故游行七步。现七宝故游行七步。满地神愿故游行七步。现超出三界相故游行七步。现大象王牛王师子王最胜行故游行七步。现金刚地相故游行七步。欲与众生力故游行七步。现七觉宝相故游行七步。具足成就一切佛法不由他悟故游行七步。欲自称我于世最胜无伦匹故游行七步。佛子。是为菩萨摩诃萨十种事故游行七步。教化众生故作是示现。佛子。菩萨摩诃萨。有十种事故现童子地。何等为十。所谓书数算计刻印方便现此业故现童子地。现乘象马车乘弓射诸武艺故现童子地。欲学一切世间巧妙谈论诸嬉戏故现童子地。离身口意一切恶业故现童子地。现正向般涅槃正受三昧充满一切诸世界故现童子地。现菩萨力过天人龙夜叉乾闼婆阿修罗迦楼罗紧那罗摩睺罗伽释梵四天王故现童子地。现殊妙色出过一切释梵四天王故现童子地。欲令众生远离五欲常乐正法故现童子地。为现尊重正法供养一切世界诸如来故现童子地。常乐正法普现一切受持正法故现童子地。佛子。是为菩萨摩诃萨十种事故现童子地。佛子。菩萨摩诃萨。现童子地已。有十种事故现处中宫。何等为十。所谓令修同行者增长善根故现处中宫。欲明菩萨诸善根故现处中宫。欲着乐天人故现处中宫。于五浊世随应化故现处中宫。于深宫内正受三昧欲明菩萨功德力故现处中宫。欲令宿世同行众生满本愿故现处中宫。欲令父母亲属满本愿故现处中宫。欲以妓乐出妙法音供养一切佛故现处中宫。菩萨摩诃萨于其宫内入甚深三昧成等正觉乃至示现大般涅槃故现处中宫。随顺守护法故现处中宫。佛子。是为菩萨摩诃萨十种事故现处中宫。以此事故最后生菩萨示现出家。佛子。菩萨摩诃萨。有十种事故示现出家。何等为十所谓欲令众生厌离家故。示现出家。为着家众生故示现出家。欲现随顺诸贤圣道故示现出家。欲宣扬赞叹出家法故示现出家。欲令众生离二见故示现出家。欲令众生离欲乐我乐故示现出家。欲现出三界相故示现出家。欲显自在不由他悟故示现出家。欲随顺如来十力四无畏故示现出家。一切最后生菩萨法应尔故示现出家。佛子。是为菩萨摩诃萨十种事故示现出家。为化众生故。佛子。菩萨摩诃萨。为十种事故示现苦行。何等为十。所谓菩萨摩诃萨。欲教化成熟小心众生故示现苦行。为拔着邪见众生故示现苦行。为无业报邪见众生欲令知业报故示现苦行。为随顺五浊世界众生故示现苦行。为懈怠众生故示现苦行。欲令众生乐求法故示现苦行。为着欲乐我乐众生故示现苦行。为显菩萨殊胜行故示现苦行。欲令未来众生发精进故示现苦行。诸天世人诸根未熟待时熟故示现苦行。佛子。是为菩萨摩诃萨为十种事故示现苦行。

**大方广佛华严经卷第四十四**

离世间品第三十三之八
--------------------

　　佛子。菩萨摩诃萨。有十种事故往诣道场。何等为十。所谓欲普照一切世界。故往诣道场。为震动一切世界故往诣道场。欲于一切世界普现身故往诣道场。为觉悟一切菩萨一切众生一切同行故往诣道场。为示现道场庄严事故往诣道场。为随应受化示现庄严菩提树故往诣道场。欲对见十方世界一切佛故往诣道场。欲于举足下足念念悉入无量正受诸三昧门成等正觉故往诣道场。为受一切天龙夜叉乾闼婆阿修罗迦楼罗紧那罗摩睺罗伽乃至释梵四天王等恭敬供养各不相知故往诣道场。欲以无碍智眼普观一切世界正念一切佛于一切刹现成佛故往诣道场。佛子。是为菩萨摩诃萨十种事故往诣道场。为教化众生故。佛子。菩萨摩诃萨。有十种事故坐于道场。何等为十。所谓种种震动一切刹故坐于道场。普照一切诸世界故坐于道场。除灭一切诸恶道故坐于道场。变一切刹为金刚故坐于道场。观一切佛师子吼故坐于道场。离一切虚妄心净如虚空故坐于道场。示现随顺净身威仪故坐于道场。随顺圆满金刚三昧故坐于道场。受一切佛清净坐处故坐于道场。自善根力悉能受持一切众生故坐于道场。佛子。是为菩萨摩诃萨十种事故坐于道场。佛子。菩萨摩诃萨。坐道场时。有十种奇特未曾有法。何等为十。所谓菩萨摩诃萨。坐道场时。十方世界一切诸佛。观此菩萨咸举右手赞言。善哉善哉无上导师。是一奇特未曾有法。菩萨摩诃萨。坐道场时。一切如来应供等正觉皆悉护持。是二奇特未曾有法。菩萨摩诃萨。坐道场时。宿世同行菩萨悉来云集。以种种庄严具恭敬供养。是三奇特未曾有法。菩萨摩诃萨。坐道场时。十方一切世界草木丛林非众生类。皆悉曲躬归向道场。是四奇特未曾有法。菩萨摩诃萨。坐道场时。正受三昧名善知法界。得此三昧故究竟菩萨一切诸行。是五奇特未曾有法。菩萨摩诃萨。坐道场时。得陀罗尼。名曰离垢胜妙海藏。菩萨摩诃萨。住此陀罗尼故。一切诸佛降甘露法雨此菩萨。是六奇特未曾有法。菩萨摩诃萨。坐道场时。以神通力。恭敬供养一切诸佛。是七奇特未曾有法。菩萨摩诃萨。坐道场时。入于无上智慧法门善巧方便。悉知一切众生诸根。是八奇特未曾有法。菩萨摩诃萨。坐道场时。正受三昧名曰善觉。菩萨摩诃萨。入此定已得净法身。满虚空界一切三世。是九奇特未曾有法。菩萨摩诃萨。坐道场时。清净身业摄取三世。无碍智慧普照一切。是十奇特未曾有法。佛子。是为菩萨摩诃萨坐道场时得十种奇特未曾有法。佛子。菩萨摩诃萨。坐道场时。有十种义故示现降魔。何等为十。所谓五浊恶世众生乐相征伐。欲显菩萨功德力故。示现降魔。悉灭天人诸疑惑故。示现降魔。为欲化度魔眷属故。示现降魔。诸天世人乐征伐者令集受化故。示现降魔。集天人已显现菩萨功德之力不可破坏调伏众生故示现降魔。发起一切众生力故。示现降魔。哀愍未来一切众生故。示现降魔。乃至道场现有魔事。悉能超出众魔境故。示现降魔。显现烦恼力势羸劣。大悲善根势强盛故。示现降魔。顺五浊世诸众生故。示现降魔。佛子。是为菩萨摩诃萨十种义故坐道场时示现降魔。佛子。菩萨摩诃萨。有十种觉如来力。何等为十。所谓超出一切众魔事业除灭烦恼。究竟一切菩萨所行。觉如来力。于一切菩萨三昧而得自在。觉如来力。具足成就一切菩萨诸禅三昧。觉如来力。满足一切诸白净法。觉如来力。分别善法调伏世间法。觉如来力。以净法身满一切刹。觉如来力。所出净音悉与一切众生心等。觉如来力。悉能受持一切佛法。觉如来力。得与三世如来身口意等。于一念中知三世法。觉如来力。得善觉三昧具佛十力。所谓是处非处智乃至漏尽智。觉如来力。佛子。是为菩萨摩诃萨十种觉如来力。菩萨摩诃萨。具此力故得名如来。佛子。如是得成如来应供等正觉已。能转十行清净法轮。何等为十。一者具足清净四无所畏。二者出生四辩净妙音声。三者明了四谛。四者随顺诸佛无碍法门。五者清净等心悉能普覆一切众生。六者所说不虚决定济度众生苦际。七者宿世大悲所持。八者以妙法音充满世界一切众生无不闻知。九者阿僧祇劫常说正法未曾暂息。十者转诸根力觉意解脱诸禅三昧相续不绝。佛子。如来应供等正觉。转如是十行等无量行法轮。佛子。如来应供等正觉。清净法轮。因十种白净法故。转入众生心。出生无相。决定不虚。何等为十。所谓过去愿力故。大悲所持故。不舍众生故。智慧自在随其所应为说法故。未曾失时故。随彼法器不增减故。决定了知三世智故。身行最胜故。口行无虚故。智行随音声悉觉悟故。佛子。是为因十种白净法故能转法轮入众生心出生无相决定不虚。佛子。如来应供等正觉。究竟佛事已。有十种义。示现大般涅槃。何等为十。所谓明一切行悉无常故。明一切有为非安隐故。明般涅槃趣最安隐故。明般涅槃远离一切诸怖畏故。以诸天人乐着色身。明色身无常是磨灭法。令求常住净法身故。明无常力强不可转故。明有为法不随爱行不自在故。明三界法悉如坯器无坚牢故。明般涅槃最为真实不可坏故。明般涅槃远离生死非起灭故。佛子。以此十种义故。如来应供等正觉示现大般涅槃。佛子。一切如来应供等正觉法皆如是。所愿已成已转法轮。所应度者皆悉已度。已与菩萨授尊记号。一切佛事皆悉究竟。安住不变示现大般涅槃。佛子。是为如来应供等正觉以十义故示现大般涅槃。

　　佛子。是为菩萨摩诃萨清净胜行大妙法门。诸佛所说无量深义。能令一切诸有智者皆悉欢喜。究竟一切菩萨大愿。不断所行。佛子。若有众生闻此经者。信心清净不起诽谤。如说修行。彼诸众生。速成阿耨多罗三藐三菩提。何以故。菩萨摩诃萨如说行故。佛子。是故菩萨摩诃萨。应如说行一心敬信受持此经。佛子。此经出生一切菩萨诸行功德深妙义华。深入智慧。摄一切法门。远离世间。声闻缘觉一切众生所不共法。悉能普照一切法门。长养善根度脱众生。是故菩萨摩诃萨。应一心听受护持此经。若菩萨摩诃萨。受持此经。则能出生一切诸愿。以少方便疾得阿耨多罗三藐三菩提。说此出生一切菩萨诸行功德深妙义华，深入智慧摄一切法门，远离世间声闻、缘觉，一切众生所不共法悉能普照，一切法门长养善根度脱众生经时。佛神力故。此经法如是故。十方无量阿僧祇世界六种震动。大光普照。尔时十方诸佛面对观视普贤菩萨欢喜赞言。善哉佛子。乃能说此出生一切菩萨诸行功德深妙义华，深入智慧摄一切法门，远离世间声闻、缘觉，一切众生所不共法悉能普照，一切法门长养善根度脱众生经。佛子。汝已善学此法。善知此法。快说此法。我等诸佛亦说此法。一切诸佛亦复如是。是故佛子。我等悉共守护此经。令未来菩萨未闻者闻。尔时普贤菩萨。承佛神力。观察十方一切大众一切法界。以偈颂曰。

　　无量无数劫　　勤修诸苦行

  　　供养无量佛　　生此真佛子

  　　化度无量众　　安立无上道

  　　菩萨无等行　　我说善谛听

  　　供养无量佛　　皆悉无染着

  　　化度一切众　　不起众生想

  　　常求佛功德　　其心无所依

  　　说彼胜妙行　　令众悉欢喜

  　　降伏一切魔　　灭三界烦恼

  　　已具圣功德　　示现童子地

  　　灭恶烦恼痴　　其心常寂然

  　　示现无量行　　我说彼功德

  　　远离一切恶　　究竟到彼岸

  　　无量众生中　　种种现变化

  　　知心生住灭　　示现一切事

  　　说彼妙功德　　令众悉欢喜

  　　见三有众生　　无量苦逼迫

  　　流转于生死　　烦恼火炽然

  　　欲令彼解脱　　一向求菩提

  　　略说彼净德　　一心善谛听

  　　施戒忍精进　　禅定得自在

  　　具足慧方便　　大慈度众生

  　　无量无数劫　　乐修悲喜舍

  　　我说彼功德　　仁等当谛听

  　　枯槁无量身　　常正求菩提

  　　不惜其寿命　　究竟无上道

  　　常为利众生　　不求自安乐

  　　慈悲心牟尼　　我说彼胜行

  　　无量无数劫　　说少分不尽

  　　虚空可度量　　海水可渧数

  　　菩萨功德海　　无可为譬谕

  　　饶益众生故　　略说其小分

  　　持众生善根　　长养白净法

  　　远离憍慢心　　求法无厌足

  　　令众得安止　　长养智慧树

  　　菩萨心如地　　饶益一切众

  　　柔软慈心根　　无上大悲茎

  　　功德叶智华　　持戒为妙香

  　　如来净慧光　　开敷菩萨华

  　　不著有为水　　普令众生喜

  　　直心为种子　　慈悲为根芽

  　　智慧方便茎　　五度为枝条

  　　禅叶诸明华　　一切智为果

  　　法树神力鸟　　普覆三世间

  　　真实谛为足　　白净法为身

  　　正念为颈顶　　智首解脱顶

  　　慈悲明净眼　　实义幽谷出

  　　菩萨法师子　　调伏一切魔

  　　生死为旷野　　烦恼诸恶道

  　　边见为贼难　　痴盲迷正路

  　　菩萨大导师　　见彼迷冥者

  　　开示其正道　　引至安隐处

  　　贪恚诸烦恼　　常恼害众生

  　　无量众苦患　　长夜而逼切

  　　菩萨见彼苦　　为发大悲心

  　　具说八万四　　对治济度之

  　　菩萨为法王　　正道化众生

  　　远恶修众善　　一向求菩提

  　　一切诸佛所　　受自在智记

  　　广施贤圣珍　　令具七觉宝

  　　清净戒为毂　　精进以为辐

  　　三昧正受辋　　三转净法轮

  　　清净心为楯　　明利智慧剑

  　　摧灭诸烦恼　　外道众魔怨

  　　甚深智慧海　　正法一味水

  　　禅觉宝充满　　一切莫能知

  　　直心净弥广　　一切智为潮

  　　菩萨智慧海　　演说不可尽

  　　世间高无上　　于彼无所著

  　　禅明智慧山　　坚正不倾动

  　　若有亲近者　　疾得同彼慧

  　　住智须弥顶　　普观一切世

  　　深心如金刚　　一切悉坚固

  　　三宝一切智　　信心不可坏

  　　降伏一切魔　　除灭诸烦恼

  　　安住无所畏　　度脱诸群生

  　　兴起大慈云　　普覆于一切

  　　明曜大悲电　　雷震法洪音

  　　四辩澍法雨　　八正甘露水

  　　除灭烦恼火　　安住一切义

  　　白净法为城　　智慧为墙壁

  　　无上智楼阁　　惭愧为深堑

  　　三空解脱门　　正念为防守

  　　四道为正路　　游之出三界

  　　建无上法幢　　摧灭一切魔

  　　法身金翅鸟　　四如意为足

  　　慈悲明净眼　　住一切智树

  　　菩萨金翅王　　生死大海中

  　　搏撮天人龙　　安置涅槃岸

  　　净戒圆满日　　清净智光明

  　　神足为疾行　　消竭爱欲水

  　　觉长夜众生　　长养根力药

  　　菩萨明净日　　一切无不照

  　　圆满法界月　　众生观无厌

  　　映蔽于二乘　　小智萤火光

  　　菩萨清凉月　　游于毕竟空

  　　垂光照三界　　心法无不现

  　　自在诸法王　　功德色严身

  　　方便净智眼　　安住胜妙法

  　　相好庄严身　　一切观无厌

  　　彼法自在王　　如法治众生

  　　除灭欲烦恼　　超出于三界

  　　常乐勤修习　　慈悲喜舍法

  　　菩萨大梵王　　普现种种身

  　　演出净妙音　　三界无不闻

  　　远离一切行　　境界常清净

  　　逮得不退智　　具足法自在

  　　永离二乘道　　诸佛所授记

  　　乘于无上乘　　究竟一切智

  　　心净如虚空　　永离一切有

  　　行于世间事　　其心无所依

  　　究竟白净行　　亦令众生然

  　　菩萨慧弥广　　清净如虚空

  　　无量方便地　　饶益诸群生

  　　清凉慈悲水　　消灭炽烦恼

  　　智慧猛盛火　　烧尽烦恼习

  　　风驰游十方　　广作诸佛事

  　　菩萨如意宝　　除灭众贫苦

  　　智慧如金刚　　摧灭诸邪见

  　　无量德庄严　　悉令众生喜

  　　究竟无上行　　安住如来处

  　　菩萨功德华　　七觉令开敷

  　　诸愿为宝鬘　　严饰世间顶

  　　菩萨净戒香　　远离诸恶戒

  　　以此净戒香　　涂熏一切众

  　　菩萨无上盖　　普覆诸世间

  　　建立智慧幢　　摧灭众魔幢

  　　菩萨庄严行　　净妙智慧幡

  　　惭愧功德衣　　普覆一切众

  　　菩萨无上乘　　乘之出三界

  　　其心善调顺　　安住宝象王

  　　菩萨大龙王　　具足自在力

  　　普降甘露法　　泽润诸群生

  　　菩萨甚难值　　犹如优昙华

  　　降伏一切魔　　除灭诸烦恼

  　　佛所转法轮　　彼能随顺转

  　　慧灯除众闇　　普令见正道

  　　菩萨功德河　　随顺正道流

  　　常为生死桥　　度人无休息

  　　菩萨正法船　　泛游诸愿海

  　　智慧悉成满　　度人到彼岸

  　　菩萨净园林　　实乐乐众生

  　　正法解脱华　　明净智宫殿

  　　菩萨雪山顶　　出生药树王

  　　除灭烦恼病　　悉令一切喜

  　　菩萨等如来　　觉悟诸众生

  　　除灭愚痴闇　　得成等正觉

  　　最胜所从来　　菩萨如是来

  　　逮得平等智　　究竟到彼岸

  　　菩萨大导师　　教化诸群生

  　　自然成正觉　　一切智境界

  　　具足无量力　　一切莫能坏

  　　安住无所畏　　知法了众生

  　　乃至色界中　　所有诸众生

  　　一切语言音　　皆悉能随顺

  　　过色至无色　　现彼一切事

  　　一切诸众生　　说之不能尽

  　　菩萨悉成就　　如是等功德

  　　解了性非性　　所有无所有

  　　具足真实智　　除灭一切缚

  　　究竟一切智　　其心无所著

  　　说彼甚深行　　令众悉欢喜

  　　了达一切法　　皆悉如幻化

  　　发起方便悲　　一切佛护持

  　　出生智化门　　普现无量事

  　　仁等当谛听　　菩萨诸功德

  　　一身无边际　　普现无量身

  　　非心非心境　　应现一切众

  　　出于一妙音　　究竟语言法

  　　悉摄众生类　　一切语言音

  　　远离烦恼身　　随应示现身

  　　无量方便身　　一切音说法

  　　其心常寂灭　　清净如虚空

  　　以心庄严刹　　示现一切众

  　　示现种种身　　于彼无所著

  　　远离一切生　　亦不坏彼因

  　　随顺一切趣　　受生无所著

  　　了身如虚空　　随其所应现

  　　菩萨现如是　　无量无边事

  　　恭敬供养彼　　最胜两足尊

  　　涂香末香华　　幢盖幡音乐

  　　无上供养具　　直心供诸佛

  　　不离一佛会　　普在诸佛所

  　　善巧能问难　　听受深妙法

  　　闻此正法故　　逮得诸三昧

  　　一一三昧中　　生无量定门

  　　又复能普现　　无量三昧起

  　　智慧巧方便　　究竟到彼岸

  　　觉悟一切法　　皆悉如幻化

  　　示现种种身　　出生无量音

  　　入众生想网　　其心无染着

  　　或时现众生　　随顺世间义

  　　或示菩提行　　无量无有边

  　　布施持净戒　　忍辱勤精进

  　　定慧四无量　　修行四摄法

  　　或现行成满　　或得无生忍

  　　或受灌顶记　　或一生补处

  　　或现声闻乘　　或复现缘觉

  　　无量刹涅槃　　不舍菩萨行

  　　或现为帝释　　或现梵天王

  　　或天女围绕　　或复独宴默

  　　或现比丘像　　净戒调诸根

  　　或现自在王　　或现入法网

  　　或现巧术女　　或现修苦行

  　　或现在五欲　　或复在禅定

  　　或现般涅槃　　或复现受生

  　　或现童子身　　或复现衰老

  　　若有思议者　　迷乱心发狂

  　　或在天宫殿　　或现终下生

  　　或现处母胎　　成佛转法轮

  　　或复现出生　　或现般涅槃

  　　或现童子术　　或复现出家

  　　或现坐道场　　或成无上道

  　　或复示现转　　自在正法轮

  　　或现求正法　　或现为佛身

  　　充满无量刹　　不退菩萨行

  　　深入无量劫　　究竟到彼岸

  　　无量劫一念　　一念无量劫

  　　一切劫非劫　　示现众生劫

  　　无来无积聚　　示现诸劫事

  　　于一微尘中　　普见一切佛

  　　一切诸群生　　无处不有佛

  　　一切诸佛刹　　及众生境界

  　　悉能分别知　　一切诸法印

  　　一切劫可尽　　法印无穷已

  　　如是知众生　　无量无有边

  　　彼一众生有　　无量百千万

  　　那由他等身　　因缘亦如是

  　　如彼一众生　　一切亦复然

  　　如是究竟知　　亦令一切学

  　　悉知众生根　　上中下不同

  　　诸根常流转　　知是器非器

  　　一根一切根　　展转相依持

  　　菩萨微细智　　皆悉分别知

  　　亦知诸欲性　　种种烦恼垢

  　　了过去心行　　未来今现在

  　　悉知众生行　　究竟到彼岸

  　　知行无所行　　为众说妙法

  　　如是知心行　　染污及清净

  　　菩萨一念中　　逮得一切智

  　　深入如来心　　究竟难思议

  　　一念悉能知　　诸佛无上智

  　　究竟神力智　　具足诸通明

  　　能于一念中　　悉诣十方刹

  　　如是疾游行　　无量无数劫

  　　不离本坐处　　安住甚深法

  　　犹如工幻师　　种种现形色

  　　非色非无色　　幻化无所有

  　　菩萨亦如是　　深知广方便

  　　示现众变化　　充满一切世

  　　譬如明净日　　出现于世间

  　　悉能除众冥　　一切靡不照

  　　菩萨智慧日　　明净甚圆满

  　　出净心境界　　普照一切法

  　　犹如人梦中　　造作种种事

  　　无量劫可尽　　梦性无穷尽

  　　菩萨于一念　　示现梦等法

  　　无量劫可尽　　智慧无终极

  　　常乐居山泽　　远离世间语

  　　究竟语言道　　其心无染着

  　　菩萨悉了知　　诸法真实性

  　　普说众生音　　不起虚妄想

  　　譬如春月时　　众生见焰气

  　　愚者谓为水　　寻之增渴爱

  　　菩萨如是见　　众生烦恼覆

  　　如焰增渴爱　　一向求解脱

  　　知众生非实　　而更增大悲

  　　观色如聚沫　　受如水上泡

  　　想如春时焰　　众行如芭蕉

  　　心如工幻师　　示现种种事

  　　善分别五阴　　其心无所著

  　　诸入悉空寂　　远离自在事

  　　诸界无实性　　示众生界分

  　　第一真实谛　　决定寂灭性

  　　广演分别法　　而心不染着

  　　菩萨知五阴　　无有去来今

  　　因由烦恼业　　转此三苦轮

  　　演说缘起法　　非有亦非无

  　　深解真实义　　于彼无所著

  　　菩萨净智慧　　解说三世法

  　　示现诸群生　　皆悉是一念

  　　欲色无色界　　示现众生事

  　　三乘戒解脱　　究竟一切智

  　　了知处非处　　知业知诸根

  　　欲性诸烦恼　　一切至处道

  　　宿命智天眼　　除灭诸烦恼

  　　知佛十种力　　而犹未究竟

  　　随顺诸佛法　　深解诸法空

  　　悉灭众烦恼　　而不尽诸漏

  　　广入甚深道　　教化诸群生

  　　佛子住无畏　　不舍菩萨行

  　　无谬无漏失　　亦不舍正念

  　　精进欲三昧　　智慧无损减

  　　三种常清净　　明达于三世

  　　大慈念众生　　一切无障碍

  　　深入诸法门　　具足如是行

  　　我说其少分　　庄严功德义

  　　无量无数劫　　说之不可尽

  　　我所说少分　　如大地一尘

  　　常依如来智　　而亦无所依

  　　常修奇特想　　大悲坚强故

  　　安住清净戒　　常勤修精进

  　　教化诸群生　　授真佛子记

  　　究竟佛功德　　知刹知众生

  　　分别三世劫　　其心无疲倦

  　　具陀罗尼力　　深解真实义

  　　思惟无等法　　逮得无上道

  　　一切妙功德　　发愿求菩提

  　　慈悲因缘力　　令菩提净胜

  　　具足波罗蜜　　随顺善究竟

  　　决定诸智力　　觉悟无上道

  　　成就方便智　　乐说甚深法

  　　随顺常守护　　逮得法王处

  　　安住胜妙法　　于彼无所著

  　　出生智慧化　　觉悟胜菩提

  　　住持一切劫　　菩萨得正望

  　　安住甚深法　　除灭众生疑

  　　修习甚深智　　善能分别法

  　　究竟定慧境　　觉悟一切智

  　　智入诸解脱　　究竟到彼岸

  　　具足诸通明　　离垢清凉园

  　　具足白净法　　示现种种行

  　　普现庄严法　　皆悉不可议

  　　善知众生心　　能说令究竟

  　　清净菩提印　　智光照一切

  　　一切莫能称　　远离懈怠法

  　　安住如山王　　具功德智海

  　　金刚妙宝法　　安住大庄严

  　　究竟诸大事　　一切莫能坏

  　　得授菩提记　　安住广大心

  　　得佛无尽藏　　觉悟一切法

  　　世智常自在　　游戏诸神通

  　　一切法境界　　自在无障碍

  　　身愿行自在　　智慧亦自在

  　　无量亿自在　　示现于一切

  　　具足诸自在　　游戏诸通力

  　　深入佛境界　　一切莫能坏

  　　黠慧所庄严　　无畏不共法

  　　修行佛子业　　远离一切恶

  　　清净身身业　　清净口口业

  　　诸佛守护故　　成办十大事

  　　心心所起住　　显现无上事

  　　安住诸根定　　逮得最胜根

  　　清净正直心　　远离诸谄曲

  　　深入众生性　　示现种种事

  　　除灭烦恼习　　究竟无上行

  　　具足深智慧　　逮得一切智

  　　远离一切恶　　方便趣寂灭

  　　出生功德道　　善学一切学

  　　无量道心境　　修习无所著

  　　安住深智慧　　示现道庄严

  　　手足及心腹　　无上智慧藏

  　　其心如金刚　　智慧为器仗

  　　智慧观察顶　　深入菩提行

  　　清净戒为鼻　　除灭诸炽然

  　　四辩广长舌　　无处不至身

  　　净妙智慧心　　诸善行为行

  　　道场安隐住　　师子座为坐

  　　梵住为安卧　　无碍第一义

  　　观察善逝智　　普照于一切

  　　遍观众生行　　种种妙功德

  　　以此为奋迅　　离贪为净施

  　　不慢清净戒　　不动为净忍

  　　不转净精进　　自在为净禅

  　　不行愚痴智　　虚空慈普救

  　　不忧恼为悲　　清净法为喜

  　　离诸烦恼舍　　寂静为深义

  　　境界为正法　　回向功德具

  　　智具如利剑　　普照为众明

  　　闻法无厌足　　是为正求法

  　　不惜身寿命　　是为明正法

  　　随顺诸佛教　　除灭诸魔道

  　　清净正直心　　摄取诸佛业

  　　远离众魔业　　长养诸智慧

  　　远离魔所持　　安住诸佛持

  　　究竟得法持　　住无住智慧

  　　作业已命终　　降神入母胎

  　　示现微细趣　　又复现出生

  　　现称我最胜　　示现行七步

  　　现为童子地　　复现处深宫

  　　现出家学道　　庄严诸道场

  　　普放无量光　　觉悟诸群生

  　　降伏一切魔　　得成无上道

  　　现转净法轮　　示现如来地

  　　增长白净法　　现大般涅槃

  　　菩萨修诸行　　无量无有边

  　　如我向所说　　略举其少分

  　　无量劫修习　　令众住菩提

  　　众生诸法行　　于彼无染着

  　　如是具足行　　成就力自在

  　　以无量诸刹　　安置一毛道

  　　掌持无量刹　　遍游诸世界

  　　还置于本处　　众生无恐怖

  　　菩萨以一切　　严净诸佛刹

  　　安置一毛孔　　众生无不见

  　　能以一毛孔　　悉受一切海

  　　大海不增减　　众生无娆害

  　　示现如是等　　一切诸事相

  　　无量金刚山　　手摩为微尘

  　　以此一切尘　　遍散诸佛刹

  　　复末尘下刹　　遍布余世界

  　　一切尘可知　　智慧不可尽

  　　于一毛孔中　　放演净光明

  　　普照一切世　　悉蔽日月光

  　　珠火天神光　　隐没悉不现

  　　除灭恶道苦　　为说无上法

  　　菩萨一言音　　出生一切音

  　　一切诸众生　　无不悉闻者

  　　以闻此法音　　皆得大欢喜

  　　具足广宣畅　　诸佛所说法

  　　过去一切劫　　安置未来今

  　　未来现在劫　　回置过去世

  　　十方一切刹　　皆悉现成坏

  　　以一切众生　　安置一毛道

  　　过去及现在　　一切诸如来

  　　具足自在力　　悉于身中现

  　　深知变化法　　善能随所应

  　　普现无量身　　于彼悉无著

  　　帝释梵王身　　四天大王身

  　　诸天清净身　　一切众生身

  　　声闻缘觉身　　如来清净身

  　　普现一切身　　善修菩萨行

  　　现入众想网　　上中下诸品

  　　一切智所持　　普现佛及刹

  　　具足深智慧　　除灭诸想网

  　　示现菩萨行　　究竟成菩提

  　　示现如是等　　无量自在力

  　　一切无不现　　举世莫能知

  　　示现无所现　　究竟无有上

  　　随顺应众生　　为说决定行

  　　净身等虚空　　妙音满世间

  　　净戒为涂香　　惭愧衣普覆

  　　离垢正法缯　　一切智摩尼

  　　功德庄严身　　拜署无上王

  　　波罗蜜金轮　　诸通为象宝

  　　神足为马宝　　净慧无上珠

  　　妙行为女宝　　四摄宝藏臣

  　　方便主兵宝　　无上转轮王

  　　胜妙三昧城　　空观妙宫殿

  　　慈悲大庄严　　智慧为利剑

  　　坚强正念弓　　明利根为箭

  　　诸佛护持盖　　建立智慧幢

  　　直入诸魔军　　忍力悉摧灭

  　　陀罗尼平地　　净妙行流水

  　　深智为涌泉　　净慧清凉林

  　　空为澄净池　　七觉妙华敷

  　　神足以庄严　　三昧为娱乐

  　　法门为歌颂　　思惟正法女

  　　甘露法之食　　解脱味为浆

  　　御调顺三乘　　游戏无上园

  　　此等诸胜行　　及余无上法

  　　无量劫修学　　其心无疲倦

  　　供养一切佛　　严净一切刹

  　　普令一切众　　安住一切智

  　　一切刹微尘　　悉可知其数

  　　一切虚空界　　皆悉可度量

  　　一切众生心　　念念可知数

  　　佛子诸功德　　说之不可尽

  　　欲具此功德　　及余胜妙法

  　　欲灭一切苦　　安乐诸群生

  　　欲与诸如来　　身口意齐等

  　　应发金刚心　　究竟此胜行

**大方广佛华严经卷第四十五**

入法界品第三十四之一
--------------------

　　尔时佛在舍卫城祇树给孤独园。大庄严重阁讲堂。与五百菩萨摩诃萨俱。普贤菩萨。文殊师利菩萨。而为上首。夜光幢菩萨。须弥山幢菩萨。宝幢菩萨。无碍幢菩萨。华幢菩萨。离垢幢菩萨。日光幢菩萨。正幢菩萨。离尘幢菩萨。明净幢菩萨。大地端严菩萨。宝端严菩萨。大慧端严菩萨。金刚智端严菩萨。离垢端严菩萨。法日端严菩萨。功德山端严菩萨。智光端严菩萨。普妙德端严菩萨。大地藏菩萨。虚空藏菩萨。莲华藏菩萨。宝藏菩萨。日藏菩萨。净德藏菩萨。法印藏菩萨。明净藏菩萨。脐藏菩萨。莲华藏菩萨。善德眼菩萨。普见眼菩萨。清净眼菩萨。离垢眼菩萨。无碍眼菩萨。普眼菩萨。善观眼菩萨。青莲华眼菩萨。金刚眼菩萨。宝眼菩萨。虚空眼菩萨。善眼菩萨。天冠菩萨。普照法界慧天冠菩萨。道场天冠菩萨。普照十方天冠菩萨。生诸佛藏天冠菩萨。一切世间最上天冠菩萨。明净天冠菩萨。无量宝天冠菩萨。受一切如来师子座天冠菩萨。普照法界虚空天冠菩萨。梵王周罗菩萨。龙王周罗菩萨。一切佛化光明周罗菩萨。道场周罗菩萨。一切愿海音摩尼宝王周罗菩萨。出生如来光众宝自在周罗菩萨。庄严一切虚空宝摩尼宝王周罗菩萨。一切如来自在光幢摩尼王网普覆周罗菩萨。一切佛音转法轮周罗菩萨。三世慧音周罗菩萨。大光菩萨。离垢光菩萨。宝光菩萨。离尘光菩萨。夜光菩萨。法光菩萨。寂静光菩萨。日光菩萨。自在光菩萨。天光菩萨。功德幢菩萨。智幢菩萨。法幢菩萨。诸通幢菩萨。光幢菩萨。华幢菩萨。摩尼幢菩萨。菩提幢菩萨。梵幢菩萨。普光幢菩萨。梵音菩萨。海音菩萨。大地音菩萨。世主音菩萨。山相击音菩萨。充满一切法界音菩萨。一切法海雷音菩萨。降伏一切魔音菩萨。大悲方便云雷音菩萨。灭一切苦安慰音菩萨。法上菩萨。胜上菩萨。智上菩萨。功德须弥山上菩萨。功德珊瑚上菩萨。称上菩萨。普光上菩萨。大慈上菩萨。智海上菩萨。如来性起上菩萨。光妙德菩萨。胜妙德菩萨。上妙德菩萨。明净妙德菩萨。法妙德菩萨。月妙德菩萨。虚空妙德菩萨。宝妙德菩萨。妙德幢菩萨。智妙德菩萨。娑罗林王菩萨。法王菩萨。众生王菩萨。梵王菩萨。山王菩萨。宝王菩萨。离生王菩萨。寂静王菩萨。不动王菩萨。仙王菩萨。胜王菩萨。寂静音菩萨。无碍音菩萨。说大地音菩萨。大海雷音菩萨。云音菩萨。法光音菩萨。虚空音菩萨。一切众生善根雷音菩萨。开悟过去愿音菩萨。圆满道音菩萨。智须弥山音菩萨。虚空觉菩萨。离垢觉菩萨。无碍觉菩萨。善觉菩萨。普照三世觉菩萨。广觉菩萨。普光觉菩萨。法界光觉菩萨。如是等五百菩萨。此诸菩萨皆悉出生普贤之行。境界无碍。充满一切诸佛刹故。持无量身。悉能往诣一切佛故。具足无碍净眼。见一切佛明自在故。至无量处一切诸佛成正觉时。悉能往诣现前见佛无休息故。无量智光。普照一切诸法海故。于无量劫说不可尽辩清净故。究竟虚空界。智慧境界悉清净故。无所依止。随其所应现色身故。除灭痴曀。善分别知众生界故。虚空智慧放大光网。普照一切诸法界故。复与五百大声闻俱。悉觉真谛证如实际。深入法性离生死海。安住如来虚空境界。离结使缚不着一切。游行虚空。于诸佛所疑惑悉灭。深入信向诸佛大海。复与诸天王俱。悉已恭敬供养过去诸佛。长夜饶益一切众生。心常行慈未曾忘失。守护群生入胜智门。不舍一切众生。出生诸佛正法境界。守护佛法受持佛性。生如来家专求一切智门。

　　尔时诸菩萨声闻天人及其眷属。咸作是念。如来行。如来智境界。如来持。如来力。如来无畏。如来三昧。如来住。如来胜妙功德。如来身。如来智。如来法。一切天人无能知。无能度。无能得底。无能受。无能思惟。无能观察。无能分别。无能开发。无能宣明。无能为人如实解说。除佛持力。自在力。威神力。如来本愿力。过去善根力。亲近善知识力。清净信心方便力。乐求胜妙法力。清净正直菩提心力。深心一切智愿力。又诸大众种种意。种种欲。种种解。种种语。种种地。种种根。种种方便。种种心境界。种种依如来功德。种种乐闻法。世尊往昔发一切智。愿求一切智。菩萨诸愿清净波罗蜜。菩萨诸地。菩萨满足行。菩萨庄严。菩萨方便庄严。菩萨道庄严。菩萨出生方便海庄严。菩萨自在庄严。菩萨本生海。菩提门自在海。如来自在转法轮。如来刹清净自在。如来方便庄严众生界。如来法王法。如来道明普照一切。如来自在入一切众生处。如来为一切众生作最上福田。如来为一切众生说功德达嚫。三轮化度一切群生。唯愿世尊。大悲慈愍具足显现。尔时世尊。知诸大众心之所念。以大悲身。大悲门。大悲为首。大悲随顺方便法。入师子奋迅三昧。令一切众生乐清净法。入三昧已。时大庄严重阁讲堂忽然广博无量无边不可破坏。金刚宝地清净庄严。一切摩尼宝王遍布其地。散无量宝华。奇妙众宝琉璃为柱。以明净宝而庄严之。众宝庄校微密无间。阎浮檀宝以为楼阁。众宝栏楯却敌竂向。阿僧祇栏楯而以庄饰。诸天王宝。坚固众宝而庄严之。摩尼宝网弥覆其上。建众宝幢悬诸幡盖。放大光网普照法界。又以不可说众杂妙宝庄严其外。四边阶道众宝合成。尔时佛神力故。令祇洹林忽然广博。与不可说佛刹微尘数世界等。众宝庄严不可说宝遍布其地。阿僧祇宝以为垣墙。宝多罗树列植道侧。无量香河微流盈满。一切宝华以为波浪。皆悉右旋。演说一切佛法音声不可思议。分陀利华皆悉开敷。弥布水上。众宝华树高显荣茂。列植其岸。不可思议楼阁摩尼宝网罗覆其上。阿僧祇。妙宝庄严光明普照。阿僧祇摩尼宝王严饰其地。出众妙香。建立无量摩尼王幢香幢。衣幢幡幢。缯幢华幢。庄严具幢。鬘幢。宝垂带幢。众宝盖幢。大摩尼幢。普照摩尼宝幢。出佛音幢。师子宝王幢。出一切佛本生海幢。一切法界幢。摩尼宝王幢。以为庄严。时祇洹林上虚空中。有不可思议天宝宫殿云。不可思议众香树云。不可说须弥山云。庄严虚空。不可说不可说众宝乐器。演妙法音赞咏如来。不可说宝树云弥覆虚空。不可说众宝座云覆以宝衣。菩萨处上叹佛功德。不可说天宝像云以为庄严。不可说白净真珠网云以为庄严。不可说解脱楼阁云以为庄严。不可说妙解脱音乐云雨以为庄严。何以故。如来善根不可思议故。如来白净法不可思议故。如来威神不可思议故。如来一身充满一切法界自在不可思议故。一切佛刹庄严入一佛身不可思议故。一微尘中现一切佛一切法界不可思议故。一毛孔中尽过去际一切如来次第显现不可思议故。放一光明照一切刹不可思议故。如来一毛孔中出一切佛刹微尘等化身云充满一切世界不可思议故。如来一毛孔中现一切佛刹成坏不可思议故。如此祇树给孤独园见严净佛刹。一切法界虚空界一切世界所见严净亦复如是。如来充满来诣祇洹。菩萨充满一切如来大众海安住。普雨一切妙庄严云。雨一切众宝光明普照一切摩尼王云。雨一切盖云。庄严一切天身云。雨一切华树云。庄严一切杂色衣云。雨一切鬘云。流注庄严一切摩尼宝王庄严云。雨一切众生身杂色香云。雨宝华云。诸天女云。各持妙宝。于虚空中回转庄严。一切众宝。钵昙摩华。杂宝师子座。庄严虚空。

　　尔时东方。过不可说佛刹微尘等世界海。有世界。名金刚云明净灯庄严。佛号明净妙德王。彼大众中有菩萨。名明净愿光明。与不可说佛刹微尘等菩萨俱来向此土。兴种种云庄严虚空。所谓兴天华云。散天末香云。垂天鬘带云。雨天宝云。天庄严云。天宝盖云。天宝衣云。天幢盖云。充满虚空。以可悦乐众宝庄严。来诣佛所礼拜供养。即于东方化作一切庄严楼阁宝莲华藏师子之座。如意宝网罗覆其身。与其眷属结跏趺坐。南方过不可说佛刹微尘等世界。有世界。名金刚藏。佛号普照妙德王。彼大众中有菩萨。名不可坏精进势王。与不可说佛刹微尘等菩萨俱来向此土。皆悉赍持一切妙香。神力持故。普熏一切佛世界海。执持一切摩尼宝网。华鬘璎珞。宝衣宝像。妙德光明诸庄严具。一切妙师子宝以为庄严。神力持故充满一切诸佛世界。来诣佛所礼拜供养。即于南方。化作白净妙宝楼阁普照十方宝莲华藏师子之座。结跏趺坐。以宝华网罗覆其身。西方过不可说佛刹微尘等世界。有世界名宝灯须弥山幢。佛号法界智灯。彼大众中有菩萨。名无上普妙德王。与世界海微尘等菩萨俱来向此土。兴不可说佛刹微尘等种种色香须弥山云。充满一切法界。不可说佛刹微尘等种种色香水须弥山云。充满一切法界。不可说佛刹微尘等种种色摩尼宝王须弥山云。充满一切法界。不可说佛刹微尘等种种色光明庄严宝幢须弥山云。充满一切法界。不可说佛刹微尘等种种色金刚藏摩尼宝王须弥山云。充满一切法界。不可说佛刹微尘等阎浮檀宝幢须弥山云。充满一切法界。不可说佛刹微尘等摩尼宝王遍照一切法界须弥山云。普覆虚空。一切如来不可说佛刹微尘等相好摩尼宝王普照须弥山云。充满一切众生境界。一切如来为菩萨时不可说佛刹微尘等所行须弥山云。充满法界。一切如来示现不可说佛刹微尘等庄严道场。来诣佛所礼拜供养。即于西方。化作一切香王楼阁以真珠宝网罗覆其上。如帝释幢宝莲华藏师子之座。结跏趺坐。金色宝网罗覆其身。如意宝王为髻明珠。北方过不可说佛刹微尘等世界。有世界。名宝衣光明幢。佛号法界虚空妙德。彼大众中有菩萨。名无碍妙德藏王。与世界海微尘等菩萨俱来向此土以一切宝缯云庄严虚空。神力持故充满虚空。杂宝衣云。杂香熏衣云。日幢摩尼宝衣云。金色妙衣云。众宝网衣云。阎浮檀金色庄严衣云。白净宝衣云。明净宝王衣云。妙光宝衣云。海庄严宝王衣云。庄严虚空。神力持故皆悉充满一切虚空。来诣佛所礼拜供养。即于北方。化作大海摩尼宝王楼阁琉璃宝莲华藏师子之座。结跏趺坐。妙宝王网罗覆其身。清净宝王为髻明珠。东北方过不可说佛刹微尘等世界。有世界。名放离垢欢喜光明网。佛号无碍眼。彼大众中有菩萨。名法界善化愿月王。与世界海微尘等菩萨俱来向此土。兴宝楼阁云。皆悉充满一切世界。香楼阁云。香烟楼阁云。华楼阁云。栴檀楼阁云。金刚楼阁云。摩尼楼阁云。金楼阁云。宝衣楼阁云。钵昙摩楼阁云。皆悉普覆一切佛刹。来诣佛所礼拜供养。即于东北方。化作一切法界门宝山楼阁不可称香王宝莲华藏师子之座。结跏趺坐。摩尼华网罗覆其身。妙庄严藏摩尼宝王以为天冠。东南方过不可说佛刹微尘等世界。有世界。名香云庄严幢。佛号龙自在王。彼大众中有菩萨。名法义慧焰王。与世界微尘等菩萨俱来向此土。兴无量金色圆满光云。普覆虚空。无量宝色圆满光云。佛白毫相圆满光云。众宝杂色圆满光云。宝莲华藏圆满光云。众宝树华圆满光云。如来无见顶相圆满光云。阎浮檀金色圆满光云。日光圆满光云。月光圆满光云。普覆虚空。来诣佛所礼拜供养。即于东南方。化作明净摩尼宝王楼阁金刚宝莲华藏师子之座。结跏趺坐。宝焰光网罗覆其身。西南方过不可说佛刹微尘等世界。有世界。名曰光藏。佛号法月普照智王。彼大众中有菩萨。名坏散一切众魔智幢王。与世界微尘等菩萨俱来向此土。一一毛孔。普兴虚空界等宝华焰云。遍照一切世界。放香焰云。众宝焰云金刚焰云。香烟焰云。大龙自在电光焰云。明净摩尼宝焰云。金色宝焰云。妙德藏摩尼宝王网焰云。一一毛孔。各放虚空界等如来光明海云。普照三世。来诣佛所礼拜供养。即于西南方。化作一切方门光网普照法界摩尼楼阁香灯焰宝莲华藏师子之座。结跏趺坐。摩尼宝藏王妙光明网罗覆其身。冠一切众生向解脱音摩尼宝王冠。西北方过不可说佛刹微尘等世界。有世界。名净愿摩尼宝藏。佛号普明净妙德须弥山王。彼大众中有菩萨。名明净愿智幢王。与世界微尘等菩萨俱来向此土。于念念中。一切相好一切毛孔。皆出三世一切诸佛身云。充满一切虚空界。又出一切菩萨身云。一切如来眷属身云。一切如来变化身云。一切如来本生身云。一切声闻缘觉身云。一切如来道场菩提树云。一切如来自在云。一切世界王身云。一切严净佛刹云。于念念中。一切相好一切毛孔。皆出如是等云充满虚空。来诣佛所礼拜供养。即于西北方。化作诸方清净摩尼妙宝楼阁清净一切众生摩尼宝莲华藏师子之座。结跏趺坐。坚固光明真珠宝网罗覆其身。首冠普覆摩尼宝冠。下方过不可说佛刹微尘等世界。有世界。名一切如来光圆满清净。佛号无碍虚空智幢王。彼大众中有菩萨。名坏散一切障智慧势王。与世界微尘等菩萨俱来向此土。于一切毛孔。出一切众生语海音云。三世菩萨行海音云。一切菩萨愿音云。一切菩萨成满清净波罗蜜音云。一切菩萨行妙音声云。充满一切世界一切菩萨积集自在音云。一切菩萨往诣道场降伏众魔成最正觉自在音云。一切诸佛转正法轮修多罗音云。随其所应化度众生方便音云。令一切众生随时方便得妙智慧善根音云。来诣佛所礼拜供养。即于下方。化作诸佛宝光明藏庄严楼阁宝莲华藏师子之座。结跏趺坐。普照道场摩尼宝王为髻明珠。上方过不可说佛刹微尘等世界。有世界。名说无尽觉佛号圆满普智光音。彼大众中有菩萨。名分别法界智通王。与世界海微尘等菩萨俱。来向娑婆世界释迦牟尼佛所。一切相好。一切毛孔。一切肢节。一切身分。一切庄严具。一切衣服中。出卢舍那等过去一切诸佛未来一切已受记佛未受记佛现在十方一切世界一切诸佛及眷属云。皆悉显现。过去所行檀波罗蜜及受施者。皆悉显现。过去所修尸波罗蜜持戒清净。过去羼提波罗蜜。割截肢节心不动乱。过去修习毗梨耶波罗蜜。过去修习一切如来禅波罗蜜海。过去修习一切如来转净法轮。过去一切悉舍不着寿命。过去欢喜乐求诸菩萨道。过去出生菩萨清净大庄严愿。过去一切菩萨力波罗蜜。过去一切菩萨圆满智慧。皆悉具足。出如是等诸自在云。充满法界皆悉显现。来诣佛所礼拜供养。即于上方。化作金刚庄严藏楼阁青金刚宝莲华藏师子之座。结跏趺坐。一切宝网罗覆其身。三世佛号摩尼宝王为髻明珠。是诸菩萨及其眷属。皆悉具足普贤行愿。成就三世诸佛清净智眼。转一切佛净妙法轮。摄取诸佛胜妙音声修多罗海。具足一切菩萨自在究竟彼岸。于念念中。悉诣一切诸如来所。现自在力。一切充满一切世界。能于一切如来众生现清净身。于一微尘悉能示现一切世界。随所应化成熟众生未曾失时。于一毛孔出一切佛妙法雷音。知众生界皆悉如幻。知一切佛悉如电光。知一切有趣皆悉如梦。知一切果报如镜中像。知一切生如热时焰。知一切世间皆如变化。具足成就如来十力无所畏法。于大众中能师子吼。深入无尽一切辩海。决定了知一切众生语言法海。于净法界行无碍行。知一切法皆悉无诤。具足菩萨诸通妙智。勤修精进摧伏诸魔。安住三世胜妙智慧。无所染着。清净妙行得佛庄严一切智地。知一切有悉无所有。深入一切法界智海。以不坏智入一切世界。于一切世界普现自在。示现一切世界受生。知一切世界种种形色。以微细境界现广佛刹。以广佛刹现微细境界。于一念中。住一切佛住。得一切佛住持智身。得清净慧。了知十方一切刹海。于一念中。悉能出生无量自在。遍满十方一切世界海。此诸菩萨。皆悉成就如是等无量功德。满祇洹林。皆是如来威神力故。尔时诸大声闻。舍利弗。目揵连摩诃迦葉。离婆多。须菩提。阿泥卢豆。难陀。金毗罗。迦旃延。富楼那弥多罗尼子。如是等诸大声闻。在祇洹林。而悉不见如来自在。如来庄严。如来境界。如来变化。如来师子吼。如来妙功德。如来自在行。如来势力。如来住持力。清净佛刹。如是等事皆悉不见。亦复不见不可思议菩萨大会。菩萨境界自在变化。菩萨眷属随所来方妙宝庄严诸师子座。菩萨宫殿三昧自在周遍观察。菩萨奋迅勤行精进供养诸佛。菩萨授记长养善根。菩萨受身清净法身智身愿身色身相好。无量光明圆满庄严放大光网变化身云。菩萨充满一切方网菩萨诸行圆满具足。如是等事。一切声闻诸大弟子。皆悉不见。何以故。修习别异善根行故。本不修习能见如来自在善根。亦不修习净佛土行。又不赞叹见佛自在所得功德。不于生死中教化众生发阿耨多罗三藐三菩提心。亦不安立众生于佛菩提。亦不守护如来种姓令不断绝。亦不摄取一切众生。亦不成就诸波罗蜜。不为众生称叹胜妙智慧眼地。亦不修习一切智行。不求诸佛离世善根。亦不出生自在净刹。不求菩萨诸通明眼。不修菩萨境界不坏善根。亦不出生佛力住持菩萨大愿。又亦不知诸法如幻菩萨集会悉皆如梦。亦不修习菩萨离生圣行之心。不得普贤清净智眼。是诸功德。不与声闻辟支佛共。以是因缘。诸大弟子。不见不闻。不入不知。不觉不念。不能遍观。亦不生意。何以故。此是菩萨智慧境界非诸声闻智慧境界。是故诸大弟子在祇洹林。不见如来自在神力。亦无三昧清净智眼于微细处见诸境界。亦无法门神力境界。亦无诸力胜妙功德。亦无是处智。亦无智眼能见闻觉知及生意念。亦不乐说。不能赞叹。不能显现。不能施与。不能劝化安立众生于彼妙法。何以故。以声闻乘出三界故。又以满足声闻之道住声闻果。不能具足无所有智。住真实谛。常乐寂静远离大悲。常自调伏舍离众生。是故虽与如来对面。而坐不能觉知神变自在。譬如饿鬼裸形饥渴。举身烧然。为诸虎狼毒兽所逼。往诣恒河欲求水饮。或见枯竭或见灰炭。所以者何。悉由宿行罪业障故。一切声闻亦复如是。虽在祇洹不睹如来自在神力。所以者何。无明障曀覆净眼故。譬如有人于大会中昏寝。梦见诸天城郭帝释宫殿。园观林流众宝庄严。散诸杂华。宝树行列妙衣覆上。诸天男女游戏其中。自然妙音共相娱乐。受天快乐。其人自睹安住此处。见天宫殿无量庄严。其余大会悉不知见。所以者何。觉梦异故。一切菩萨世界诸王。亦复如是。如彼梦中无所不见。深入菩萨妙法门故。积集善根出生一切智愿故。决定明了佛功德故。正向菩萨弘誓道故。满足一切智故。满足普贤诸行愿故得一切菩萨圆满地故。得一切菩萨三昧自在故。行一切菩萨无碍智故。是故一切诸大菩萨。悉睹如来不可思议神变境界。深入明达究竟彼岸。一切声闻诸大弟子皆不能知譬如雪山有诸药草。贤明良医悉分别知。虽有捕猎放牧人等游止彼山悉不能知。菩萨摩诃萨亦复如是。具足一切智。出生一切菩萨自在。明了如来神足变化。彼诸声闻大弟子众。虽处祇洹悉不觉知。所以者何。常求自安不广济故。譬如地中有诸宝藏。唯咒术者悉能别知。记录库藏。以自资给奉养父母。赈恤亲属拯济贫乏。菩萨摩诃萨亦复如是。以净慧眼。入佛自在不可思议神力境界。普入无量方便大海诸三昧海。恭敬供养一切诸佛。守护正法。以四摄法摄取众生。诸大声闻虽处祇洹。不睹如来自在神变。譬如盲人至大宝洲。行住坐卧不见众宝。此诸声闻亦复如是。在祇洹林大法宝洲。亲侍世尊。不睹如来自在神变菩萨大众。所以者何。不得菩萨清净眼故。不能次第觉法界故。譬如有人以明净药而用治眼。于夜闇中处在大众。悉见众人行住坐卧。余人不见。如来亦尔。逮得无碍清净智眼。悉能知见一切世间。示现无量自在神变及菩萨众。诸大声闻。不睹如来自在神变及菩萨众。譬如比丘在大会中入一切处定。所谓地水火风天众生境界。其余大众。悉不能见地水火风乃至境界诸一切处。如来所现不可思议。菩萨悉见。诸大声闻不知不见。譬如有人以曀身药自涂其目。行住坐卧无能见者。唯有彼人悉能睹见。如来亦复如是。永离世间无能见者。唯一切智菩萨境界。非诸声闻之所能知。如人从生有二种天常随侍卫。一曰同生。二曰同名。天常见人人不见天。如来神变亦复如是。非诸声闻所能知见。唯诸菩萨乃能睹见。譬如比丘于大众中入灭尽定。不舍诸根亦不灭度。而不知见诸大众事。所以者何。灭定力故。诸大声闻亦复如是。处祇洹林大众之中。诸根现前。而不睹见如来神变。不入不知不觉不念。不生心意。所以者何。如来境界甚深弥旷。难知难见难得原底。无有限量。远离世间。不可思议无能坏者。非诸声闻缘觉境界。尔时明净愿光明菩萨。承佛神力。观察十方。以偈颂曰。

　　瞻察坚固人　　菩提难思议

  　　祇洹林显现　　无量自在法

  　　如来神力持　　显现无量德

  　　世间悉迷惑　　不知诸佛法

  　　法王甚深法　　无量难思议

  　　显现大变化　　一切莫能测

  　　如来庄严相　　赞叹不可尽

  　　以法无相故　　宣明一切佛

  　　最胜于祇洹　　显现自在力

  　　甚深不可议　　远离语言道

  　　观察无量德　　菩萨众云集

  　　不思议刹来　　供养于最胜

  　　悉满诸大愿　　常修无碍行

  　　一切诸世间　　莫能知其心

  　　一切诸缘觉　　无量大声闻

  　　皆悉不能知　　菩萨行境界

  　　菩萨大智慧　　一切莫能坏

  　　远离诸乱想　　究竟深智地

  　　最大名称人　　深入无量定

  　　显现自在力　　充满诸法界

　　尔时不可坏精进势王菩萨。承佛神力。观察十方。以偈颂曰。

　　瞻察真佛子　　功德智慧藏

  　　究竟菩萨道　　安隐诸世间

  　　无量智明鉴　　禅定心不动

  　　智慧甚深广　　境界不可测

  　　闲静祇洹林　　无量妙庄严

  　　菩萨皆充满　　悉依正觉住

  　　无量大众海　　一切无所著

  　　十方来会此　　处华师子座

  　　除灭众虚妄　　一切无所染

  　　离垢无碍心　　究竟诸法界

  　　建立智慧幢　　不动如金刚

  　　诸法无变化　　示现无量变

  　　一切十方界　　无量亿佛刹

  　　悉能遍往诣　　而亦不分身

  　　瞻仰释师子　　无量力自在

  　　以佛威神故　　十方大众集

  　　佛子悉究竟　　一切语言道

  　　佛法不可坏　　安住法界地

  　　法性不可坏　　牟尼甚深法

  　　句身及味身　　分别无穷尽

　　尔时无上普妙德王菩萨。承佛神力。观察十方。以偈颂曰。

　　瞻察坚固人　　智慧广圆满

  　　善知时非时　　为众演说法

  　　远离诸外道　　调伏诸论师

  　　随其所应化　　为现自在力

  　　正觉非量法　　亦非无量法

  　　牟尼悉超越　　有量无量法

  　　譬如明净日　　除灭一切闇

  　　道师智亦然　　普照三世法

  　　譬如十五日　　圆满明净月

  　　最胜亦如是　　白净法圆满

  　　譬如虚空中　　净日光明耀

  　　普照于一切　　佛自在亦然

  　　譬如虚空性　　一切无障碍

  　　世间灯如是　　自在无障碍

  　　譬如大地性　　能持诸群生

  　　世间灯法轮　　能持亦如是

  　　譬如大风性　　飘疾无障碍

  　　佛法亦如是　　速遍诸世间

  　　譬如大水轮　　世界所依住

  　　智慧轮亦然　　三世佛所依

　　尔时无碍妙德藏王菩萨。承佛神力。观察十方。以偈颂曰。

　　譬如大宝山　　饶益诸群生

  　　如来功德山　　饶益亦如是

  　　譬如大海水　　清凉而澄净

  　　如来亦如是　　能除热渴爱

  　　譬如须弥山　　安峙于大海

  　　如来山亦然　　安住深法海

  　　譬如大海中　　能出一切宝

  　　无师智亦然　　觉难觉无难

  　　导师甚深智　　无量无有数

  　　显现自在力　　无能思议者

  　　譬如工幻师　　示现种种事

  　　佛智亦如是　　现诸自在力

  　　譬如如意珠　　能满一切意

  　　最胜亦如是　　悉满诸净愿

  　　譬如明净宝　　悉能照一切

  　　导师智如是　　普照一切法

  　　譬如随方宝　　正住诸方现

  　　无碍灯亦然　　诸法于中现

  　　譬如净水珠　　澄清诸浊水

  　　见佛亦如是　　诸根悉清净

　　尔时法界善化愿月王菩萨。承佛神力。观察十方。以偈颂曰。

　　譬如青宝珠　　能青一切色

  　　若有见佛者　　皆悉同菩提

  　　一一微尘中　　最胜现自在

  　　悉能净无量　　无边诸菩萨

  　　逮得甚深法　　种种庄严事

  　　唯诸菩萨境　　世间莫能测

  　　具足诸庄严　　如来净妙行

  　　成就菩萨道　　深入诸法界

  　　正觉所示现　　不可思议刹

  　　一切现在佛　　菩萨悉充满

  　　释师子成就　　无量自在法

  　　示现大神变　　无量无有边

  　　菩萨种种行　　无量无有边

  　　如来自在力　　为之悉显现

  　　佛子善修学　　甚深诸法界

  　　成就无碍智　　明了一切法

  　　如来威神力　　为众转法轮

  　　出生胜功德　　令世悉清净

  　　如来净境界　　甚深圆满智

  　　实智大龙王　　度脱一切众

　　尔时法义慧焰王菩萨。承佛神力。观察十方。以偈颂曰。

　　最胜有三世　　声闻诸弟子

  　　皆悉不能知　　如来举足事

  　　去来今现在　　一切诸缘觉

  　　亦复不能知　　如来举足事

  　　何况世凡夫　　结使所缠缚

  　　愚闇覆净眼　　而能知导师

  　　最胜无量德　　具足诸智慧

  　　超出语言道　　一切莫能知

  　　譬如明净月　　光明无能知

  　　导师亦如是　　功德不可议

  　　如来一方便　　出生无量化

  　　无数劫思算　　不能知少分

  　　如来一方便　　出生无量德

  　　一切智正法　　皆悉无能知

  　　若有求菩提　　修习菩萨行

  　　是彼之境界　　所能分别知

  　　不思议方便　　超度生死海

  　　若灭吾我心　　是则能究竟

  　　清净心无量　　大愿悉成满

  　　逮得佛菩提　　最胜之境界

**大方广佛华严经卷第四十六**

入法界品第三十四之二
--------------------

　　尔时坏散一切众魔智幢王菩萨。承佛神力。观察十方。以偈颂曰。

　　大智无碍身　　非身难思议

  　　如来净法身　　一切莫能测

  　　不思议行业　　起此清净身

  　　无量妙庄严　　不染于三界

  　　普明照一切　　清净诸法界

  　　开发菩提门　　出生深定智

  　　永离诸垢染　　除灭一切障

  　　世间明净日　　普放慧光明

  　　永绝生死流　　悉令三界净

  　　具足菩萨德　　成就佛菩提

  　　显现无量色　　于彼无所染

  　　所可现众色　　一切莫能思

  　　人王胜智慧　　能于念念中

  　　具无量菩提　　一切莫能知

  　　具足无尽智　　一切莫能坏

  　　彼于一念中　　明达三世佛

  　　分别一切业　　正念思菩提

  　　于思而非思　　思法寂灭故

  　　甚深不可说　　远离语言道

  　　如来从此起　　佛业难思议

　　尔时明净愿智幢王菩萨。承佛神力。观察十方。以偈颂曰。

　　离痴清净念　　闻持一切法

  　　深慧能分别　　诸佛无尽海

  　　菩萨决定心　　修习菩萨行

  　　出生甚深智　　除灭诸疑惑

  　　其心无疲厌　　远离于懈怠

  　　常勤修精进　　究竟诸佛法

  　　具足信智慧　　安住不可动

  　　常乐甚深智　　观察无所著

  　　无量无边劫　　积集诸功德

  　　专心常回向　　诸佛甚深法

  　　虽在生死中　　其心无染着

  　　安住诸佛法　　常乐如来行

  　　世间诸所有　　阴界等诸法

  　　无畏悉除断　　安住佛正法

  　　世间颠倒惑　　生死轮常转

  　　修习无碍行　　实利益众生

  　　菩萨行难称　　一切莫能知

  　　除灭一切苦　　安乐诸群生

  　　善觉菩提智　　普照诸世间

  　　除灭愚痴闇　　度脱一切众

　　尔时坏散一切障智慧势王菩萨。承佛神力。观察十方。以偈颂曰。

　　无量无数劫　　佛音难得闻

  　　何况亲奉觐　　除灭诸疑惑

  　　如来世间灯　　究竟一切法

  　　无上胜福田　　令众悉清净

  　　如来妙色身　　一切莫能思

  　　无量劫谛观　　其心无厌足

  　　佛子善观察　　如来妙色身

  　　除灭一切障　　究竟成菩提

  　　如来妙色身　　出生净妙音

  　　无碍诸辩才　　广开菩提门

  　　普照一切众　　无量难思议

  　　建立大乘智　　授以菩提记

  　　功德圆满日　　出兴照世间

  　　长养一切世　　无量功德身

  　　若有值如来　　远离诸恶道

  　　除灭一切苦　　具足智慧身

  　　若有见如来　　能发无量心

  　　长养无数智　　值遇诸导师

  　　若有见如来　　得定菩提心

  　　能自决定知　　我必成菩提

　　尔时分别法界智通王菩萨。承佛神力。观察十方。以偈颂曰。

　　菩萨见如来　　无量净功德

  　　皆悉善回向　　究竟一切智

  　　饶益众生故　　如来出世间

  　　具足大悲心　　为世转法轮

  　　一切无能报　　大仙普慈恩

  　　不可思议劫　　代众受苦故

  　　无量亿劫中　　受诸地狱苦

  　　不舍一切众　　悉令得见佛

  　　普能代众生　　具受无量苦

  　　其心无疲倦　　为度一切故

  　　一切诸世间　　所有恶道苦

  　　如来常处中　　悉令闻正法

  　　一一地狱住　　不可思议劫

  　　具受无量苦　　终不离诸佛

  　　所以无量劫　　常在三恶道

  　　欲令诸群生　　长养智慧故

  　　众生见如来　　除灭诸苦恼

  　　安立于大智　　一切佛境界

  　　若有见佛者　　除灭一切障

  　　长养功德藏　　究竟成菩提

  　　如来能除灭　　世间诸疑惑

  　　随其所应化　　悉满彼大愿

　　尔时普贤菩萨。观察一切大众。欲重开发显现照明。以法界等方便。广说师子奋迅三昧。法界等。虚空界等。三世等。一切众生界等。一切劫等。一切业性等。众生希望等。众生欲等。法光明等。随时教化等。一切众生根等。为诸菩萨十种广说师子奋迅三昧。何等为十。所谓广说一切法界中。一切佛刹微尘等佛。次第兴世演说正法。广说虚空界等一切佛刹中。尽未来劫一切诸佛所说广说一切佛刹中。一切如来现成正觉。广说虚空界等一切佛刹中。佛坐道场眷属围绕。菩萨大众皆悉往诣。广说一念中三世一切佛出变化身充满一切法界。广说一身充满一切世界海。一切佛刹海平等照持。广说一一境界中。显现三世一切诸佛自在功德地。广说一一微尘中。显现三世一切佛刹。微尘等佛自在神力。广说一一毛孔出三世一切佛大愿海音。开发化导尽未来劫一切菩萨。广说处法界等师子之座。大众围绕庄严道场。各随其处转妙法轮。尽未来劫未曾断绝。佛子。此师子奋迅三昧。有如是等不可说佛刹微尘等广说。唯是如来智慧境界。尔时普贤菩萨摩诃萨。欲重明师子奋迅三昧。承佛神力。观察如来。观察大众。观察如来不可思议境界。观察诸佛三昧。观察不可思议世界。观察不可思议智慧。观察一切法皆悉如幻。观察不可思议诸佛平等。观察无量无边一切音声语言道故。以偈颂曰。

　　一一毛孔中　　普现最胜海

  　　佛处如来座　　菩萨众围绕

  　　一一毛孔中　　无量诸佛海

  　　道场处华座　　转净妙法轮

  　　一一毛孔中　　一切刹尘等

  　　最胜跏趺坐　　演说普贤行

  　　最胜坐一刹　　充满十方界

  　　无尽菩萨云　　来诣于佛所

  　　无量亿佛刹　　尘数菩萨集

  　　围绕于如来　　为说诸法界

  　　显现诸佛刹　　入法界智海

  　　安住普贤行　　满足诸佛行

  　　安住于如来　　一切诸世界

  　　深入菩萨行　　乐闻胜法云

  　　一一刹无量　　亿劫修诸行

  　　修习彼行已　　究竟深法海

  　　满足大愿海　　安住如来地

  　　出生最胜法　　具足普贤行

  　　成就功德海　　得无量自在

  　　如来身云覆　　一切诸佛刹

  　　普雨甘露法　　令众住佛道

　　尔时世尊。欲令诸菩萨安住师子奋迅三昧故。放眉间白毫相光。名普照三世法界门。不可说世界微尘等光明以为眷属。普照十方一切世界海。时祇洹林菩萨大众普云集者悉见一切法界。虚空界等一切佛刹。种种色种种清净。种种安住。种种形。如是等一切世界诸大菩萨。现坐道场。菩萨围绕。诸天供养成等正觉。或见于不可说佛刹微尘等诸眷属中。出妙音声。充满法界。转净法轮。或见在天宫殿。在龙宫殿。夜叉乾闼婆阿修罗迦楼罗紧那罗摩睺罗伽及人非人等诸宫殿中。或见在人聚落城邑大王京都。现种种身。种种姓名。种种色。种种圆光。种种光网。种种辩。种种眷属。种种持。种种教持。种种音声。而为说法。如此间。如来为诸菩萨现甚深三昧神力变化。一切法界。虚空界等。十方一切世界海中。现国土身及众生身诸业所起。乃至一毛孔中一切悉现。亦复如是。而不坏三世。不坏众生。普照一切诸众生心。色身清净。随所应化。普现一切众生类前。开示一切诸佛妙法。调伏众生。显现如来自在神力。其有众生。见闻念知如来自在神通力者。皆佛宿世善知识也。皆悉修习四摄善根。一向专求无上菩提。摄诸善根成就方便。逮得如来不可思议自在三昧。悉与法界虚空界等。或得法身或得色身。或得菩萨具足诸行。或得清净诸波罗蜜。或得菩萨圆满净行。或得菩萨诸地。或得菩提自在。或得如来不坏三昧。或得如来诸行智力。或得如来无碍辩才。此诸菩萨。得如是等十不可说佛刹微尘等诸妙功德。所谓种种道。种种门。种种入。种种度。种种方便。种种至。种种方。种种光明。种种功德。种种功德具。种种自在。深入菩萨诸三昧海。所谓普庄严法界菩萨三昧。普照三世无碍三昧不坏法界智三昧。随时深入如来境界三昧。普照虚空三昧。行如来力三昧。如来无畏庄严师子奋迅三昧。一切法界方便藏三昧。无碍法界净月三昧。清净庄严法云三昧。除灭痴障法王幢三昧。一一境界中悉见一切佛海三昧。一切世间不可坏身清净光明智幢三昧。深入佛身无坏三昧。随顺一切世藏三昧。诸法无迹无依三昧。圆满普照寂灭三昧。无所有善化普化遍照三昧。摄持一切佛刹三昧。庄严一切佛刹现成菩提三昧。行一切王法三昧。行一切众生境界无碍三昧。生一切诸佛三昧。究竟一切佛德海三昧。一一境界出生尽未来际功德三昧。解了一切如来本生海三昧。护持尽未来际一切如来种性三昧。令现在十方一切佛刹海悉净三昧。于一念中普照一切佛住三昧。远离障碍深入一切境界三昧。令一切刹入一佛刹三昧。出一切佛化身三昧。决定智慧金刚王入一切根海三昧。住持一切佛身皆一身藏无差别三昧。于一念中住一切佛法界方便无尽三昧。于一切法界佛刹中示现涅槃三昧。住无上地三昧。令一切世界众生悉见其身无别异三昧。一切佛智现前三昧。知一切法实相三昧。于一念中具分别知三世三昧。于一念中知一切法界藏三昧。皆随顺知如来智师子行三昧。于一切境界慧眼圆满三昧。十力境界等三昧。于一切境界以平等眼示现三昧。出生一切妙色众生见无厌足三昧。无动藏三昧。一法摄一切法三昧。一言普说一切音声三昧。一切佛无二法三昧。离三世三昧。分别一切劫不坏智三昧。微细方便十力内三昧。一切劫出生菩萨行无断三昧。一切十方普云现前三昧。菩提自在法界无碍三昧。分别一切觉正希望安隐幢三昧。一切庄严庄严虚空三昧。于念念中出生化云三昧。离垢如空如来月光三昧。一切佛持如空三昧。一切法庄严法光三昧。开一切法义灯三昧。十力圆满光三昧。三世一切佛幢三昧。一切佛同一藏三昧。于念念中发起究竟一切事三昧。无尽功德藏三昧。示现无量无边诸佛境界三昧。住一切法金刚师子座三昧。出生显现一切如来变化无不知见三昧。一切念如来日三昧。一日悉觉三世三昧。自然寂静解脱三昧。见一切佛三昧。钵昙摩华庄严一切法界决定智三昧。一切法无著虚空净眼三昧。一方摄十方海三昧。深入无底法界三昧。一切法海三昧。放一切光寂静身三昧。一念出生一切通明愿三昧。一切时一切处成菩提三昧。一切法界入一庄严三昧。一切佛住持三昧。一切众生胜地智明三昧。一念中一身充满法界三昧。一身中显现清净法界三昧。普门入法界显现大庄严三昧。一切佛法圆满轮智住持三昧。一切法方便一方便庄严三昧。因陀罗网摄众生界诸愿精进住持三昧。分别一切世界轮三昧。莲华妙德自在三昧。分别一切众生身三昧。对现一切众生身三昧。分别一切音声海三昧。了知一切众生地三昧。不可坏大悲藏三昧。一切佛入如来际三昧。修习一切佛法门三昧。观察师子奋迅菩萨三昧。如是等不可说佛刹微尘等三昧门。入如来海。入一切佛自在三昧。于念念中充满法界。彼诸菩萨一一皆有妙师子座。悉与十佛世界等。现大自在甚深智慧。悉得诸地明净智慧。普观一切从智性生。专求一切智。具足成就离痴慧眼。悉为众生作调御师。修行诸佛平等正法。决定了知一切境界。分别了知一切世界。乐寂灭法。远离世间。常好闲静。游诸佛刹无所染着。于一切法心无所依。安住庄严妙法宫殿。教化成熟一切众生。为一切众生显现佛刹。具足成就无上智门。顺离欲际得智慧身。消竭一切诸有为海。为一切众生显真实际。法海慧光具足圆满。皆悉安住坚固三昧以大悲心。常念众生。解一切众生皆悉如梦。一切如来悉如电光。一切言音皆悉如响。了一切法皆悉如化。满足诸愿具菩萨行。普智圆满方便清净。心乐寂静。成满一切诸陀罗尼。智慧境界。具足十力远离恐怖。安住法界具净法眼。得一切法无所有门。修行无量智慧大海。究竟到于智慧彼岸。悉得般若波罗蜜力。成就神通波罗蜜。度众生海。于三昧波罗蜜悉得自在。善知一切智无错谬。巧妙方便开示法藏。具足辩才成就大愿。具足诸力法云无尽。于大众中能师子吼而无所畏。常求正法心无所著。以净慧眼灭除痴闇。智月圆满照世生灭。成就智慧。放大光明。照一切谛。善巧方便。智慧功德。金刚之山。超出三世一切法王。觉无所畏。智功德幢。灭诸魔幢。建立精进圆满智幢。具足成就无上之身。得一切法无碍智慧。觉了无尽智真实际。安住真际。修行决定无相三昧。巧方便生诸菩萨行。无二智慧谛见境界。世间诸趣。普照佛刹无所染着。于一切法除灭痴闇。究竟智慧皆悉圆满。放净法光照十方界。为一切众生作不虚福田。若见闻者所愿成满。为一切世间功德须弥。远离恐怖伏诸外道。以微妙音遍一切刹。常见诸佛心无厌足。成就如来自在法身。随其所应而化度之。能以一身满一切刹。以少方便具足清净自在神力。普游十方无所障碍。智慧圆满遍照法界。为一切众耀明净日。随其所应赞叹功德。了一切众生诸根希望。于一切法得无诤境界。分别了知诸法自性。大小相摄。决了如来甚深之地。说句味身诸法深义。无有穷尽。于一言中。普说一切修多罗海。究竟一切诸陀罗尼。广智慧身。究竟无量劫陀罗尼。于一念中。决定了知不可说劫。于一念中。了达三世法陀罗尼。普照无量诸佛法海。为一切众生起净智慧。转正法轮无能坏者。成就如来智慧境界。常入善现三昧正受。远离障碍深入诸法。于一切法得胜智自在。清净庄严一切境界。深入十方甚深法界。摄取十方一切法界。于一一微尘中。现成正觉。于无色性现一切色。能以一方摄一切方。彼诸菩萨。具足成满如是等无量功德智慧之藏。常为一切诸佛赞叹。以句味身说其功德。不能穷尽。皆悉云集于祇洹林。尔时彼诸菩萨。深入如来功德大海。入已于菩萨身中。及楼阁中。庄严具中。师子座中。以乐法力故。不可思议力故。于念念中。各放无量光明云。普照法界觉悟众生。所谓出一切宝香光明云。赞叹三世诸佛功德。微妙音声充满十方。出一切众生云。境界光明。说一切众生清净业报。微妙音声充满十方。出一切菩萨愿行庄严光云。说一切菩萨愿行功德。出一切佛变化身云。一切如来微妙音声充满十方。出一切菩萨身云。相好庄严。于一切佛刹。以微妙音赞叹诸佛充满十方。出三世佛庄严道场云现一切佛成等正觉。充满十方。于一切境界中。出龙王云。雨一切香充满十方。出一切佛身云。叹普贤行充满十方。出一切佛刹净光明云。一切如来转法轮音充满十方。时诸菩萨威神力故。此法力故。出如是等不可说佛刹微尘等云。尔时文殊师利菩萨摩诃萨。承佛神力。观察十方。欲赞叹祇洹林中无量庄严。以偈颂曰。

　　观察祇洹中　　如来自在力

  　　一切境界出　　无量功德云

  　　无量净妙色　　种种而庄严

  　　皆悉普照现　　十方诸佛刹

  　　佛子身毛孔　　出佛音声云

  　　种种宝庄严　　充满十方刹

  　　其身如梵王　　威仪常安静

  　　遍游十方刹　　演出妙音声

  　　如来毛孔出　　不可思议身

  　　皆悉如普贤　　众妙相庄严

  　　菩萨普成就　　三世功德海

  　　充满于虚空　　出生庄严云

  　　于此祇洹中　　演出妙音声

  　　普说一切众　　善净业果报

  　　一一境界中　　悉现佛刹海

  　　三世诸如来　　无量自在力

  　　如来毛孔中　　一切诸世界

  　　微尘等佛刹　　皆悉分别现

  　　一切境界中　　出生诸佛云

  　　无量善方便　　度脱一切众

  　　华云香焰云　　清净摩尼宝

  　　种种庄严云　　充满于十方

  　　三世一切佛　　庄严妙道场

  　　于此祇洹林　　一切悉显现

  　　普贤等佛子　　无量种庄严

  　　众生等劫中　　所修严净刹

  　　如是诸世界　　悉现祇洹林

　　时彼一切诸菩萨众。以如来三昧照故。一一皆得不可说佛刹微尘等大悲法门。饶益安乐摄取众生。彼诸菩萨。于一一毛孔。各出不可说佛刹微尘等光明。一一光明端。各出不可说佛刹微尘等菩萨。其身尊重。于诸世间最为殊胜。随其所应皆悉显现。充满法界教化众生。未度者度未脱者脱。现不可说佛刹微尘等诸天宫殿无常死相。一切诸法皆悉如梦。赞叹道场。说一切菩萨诸大愿门。或于一切世界。示现受生。为一切众生。广现檀波罗蜜门。或现一切诸佛圆满净戒功德尸罗波罗蜜门。或现断一切肢节羼提波罗蜜门。或现勤修精进毗梨耶波罗蜜门。或现一切菩萨禅定三昧相续解脱法门。如来圆满智慧光明。专求一切佛法。为一一句身味身义故。能舍无量无数之身。诣诸佛所。问无量法门。善知时会。随其所应而为现法。令一切众生住一切智。逮得方便智光海门。悉能供养诸佛菩萨。降伏众魔制诸外道。悉能显现菩萨力门。知一切技术明净智地。欲令众生得胜妙法。悉能了知众生诸根。烦恼习气。种种业报。及智慧地。以如是等不可说佛刹微尘等法门。教化众生。或现天宫。或现龙宫夜叉乾闼婆阿修罗迦楼罗紧那罗摩睺罗伽等宫。或现梵宫。或现人宫。或现阎罗王宫。或现地狱饿鬼畜生处。大悲智慧及诸大愿不可沮坏。摄取众生不舍方便。或以名号教化。或以忆念教化。或以音声教化。或以圆满光明教化。或以光明网教化。随其所应悉现其前。现处处庄严。不离佛所。不离楼阁座。而普现十方。或放化身云。或现无二身。游行十方教化众生。或现声闻色像。或现梵天色像。或现一切苦行色像。或现良医色像。或现商人色像。或现正命色像。或现妓人色像。或现天色像。或现一切技术色像。或现一切城邑聚落京都色像。随其所应往诣其所。或现种种色身音声。教化众生。或现诸语言法。种种威仪。种种菩萨行。种种巧术。一切智明为世间灯。普照众生。业报庄严。分别诸方。悉行圆满菩萨诸行。悉现一切城邑聚落京都。化度众生。尔时文殊师利童子。从善安住楼阁出。与一切同行诸菩萨俱。金刚力士常随侍卫。本愿足天。乐闻法地天。常习大悲泉池方天。除灭愚痴夜天。出生佛昼日天。庄严正法界虚空河天。度众生生死海天。长养一切善根萨婆若山天。庄严一切众生身满足诸愿供养一切佛身天。守护一切众生城天。守护一切众生夜叉王。令一切众生欢喜乾闼婆王。除灭一切饿鬼趣鸠槃茶王。于生死海拔济众生迦楼罗王正求萨婆若阿修罗王。见佛欢喜无厌足摩睺罗伽王。常厌生死诸天王。常敬礼佛诸梵天王等。俱诣佛所头面礼足。设诸供养已。辞游南方。尔时尊者。舍利弗承佛神力。见文殊师利童子。以菩萨庄严而自庄严。出祇洹林游行南方。见已作如是念。我今当与文殊师利菩萨俱行。尔时尊者舍利弗。与六千比丘眷属围绕。从自房出来诣佛所礼足辞退。向文殊师利。此六千比丘。是舍利弗共行弟子。皆新出家。其名曰海智比丘。大善调伏比丘。功德光比丘。大童子比丘。电光兴比丘。清净行比丘。天妙德比丘。因陀罗慧比丘。梵天比丘。寂静慧比丘。如是等六千比丘。已曾供养过去诸佛。于诸佛所种诸善根。性乐清净信心明彻。行诸大愿观佛境界。了法实相饶益众生。常乐专求诸佛功德。此等比丘。皆是文殊师利之所化度。尔时尊者舍利弗。观察大众。告海智比丘言。汝可观察文殊师利菩萨清净之身。相好庄严。一切天人莫能思议。光明圆满。令无量众生发欢喜心。放大庄严妙光明网。除灭众生无量苦恼。观其眷属成就善根。观其游步威仪庠序。所游行处自然平正十方无碍。观其功德所行道路。其傍悉有众妙宝藏。自然发出。观其供养过去诸佛善根依果。从众林树出庄严藏。观彼一切诸天大王恭敬礼拜供养云雨。海智。汝观文殊师利。一切如来眉间毫相。放无量光。说诸佛法。悉入其顶。尔时尊者舍利弗。为诸比丘。赞说文殊师利无量功德诸大庄严。彼诸比丘。闻赞叹已皆悉欢喜。其心清净离诸垢秽。身体柔软调伏诸根。远离障碍现见诸佛。正求菩提。逮得菩萨清净诸根。具菩萨力长养大悲。入诸波罗蜜发弘誓愿。悉见十方诸如来海。时诸比丘。白尊者舍利弗言唯然大师。愿俱往诣文殊师利。尔时尊者舍利弗。与诸比丘往诣其所。到已谓文殊师利。此诸比丘。皆新出家。欲见仁者。尔时文殊师利童子。即为显现菩萨自在。如象王回顾视比丘。时诸比丘头面礼足。却住一面合掌而立。作如是念。我等以此礼拜功德。知法实相如和上舍利弗。释迦牟尼世尊。得清净身相好音声神力自在。如文殊师利。尔时文殊师利。告诸比丘。汝等当知。若善男子善女人。成就十种大心。则得佛地。况菩萨地。何等为十。所谓发广大心。长养一切善根。究竟不退。心无厌足。见一切佛。恭敬供养。心无厌足。正求一切佛法。心无厌足。遍行菩萨诸波罗蜜。心无厌足。具足一切菩萨三昧。心无厌足。于一切三世流转。心无厌足。严净佛刹。充满十方。心无厌足。教化成熟一切众生。心无厌足。于一切刹。一切劫中。行菩萨行。心无厌足。发广大心。修习一切佛刹微尘等诸波罗蜜。度脱一切众生。具佛十力。心无厌足。若善男子善女人。成就如是十种大法。则能长养一切善根。离生死趣一切世间性。超出声闻缘觉之地。生如来家。具足成就菩萨大愿。行菩萨行住菩萨地。成就如来功德之力。降伏众魔制诸外道。彼诸比丘闻此法已。皆得无碍净眼三昧。悉见十方一切如来。及其眷属无量众生。亦见种种世界形类。众宝宫殿。及诸微尘。乃至如来。十眼境界。皆悉睹见。彼诸如来以种种句身味身。种种辩才。微妙音声。所说法海。皆悉闻知。彼世界中一切众生。心念诸根。皆悉了知。知彼众生过去未来诸趣受生。又能知彼过去未来各十劫事。知彼如来十种本生。十种成就菩提自在。十种转法轮。十种神力。十种教诫。十种说法。十种辩才。得此三昧时。具足成就十种实际菩提之心。一万三昧。一万净波罗蜜。得大智慧圆满光明。菩萨十明住菩提心。尔时文殊师利菩萨。劝诸比丘。修普贤行住普贤行。彼诸比丘出生大愿海。生大愿海已。身心清净。得不死通明。得是明已。不离此处。出生一切如来法身。充满十方。具足一切佛法。尔时文殊师利菩萨。建立彼诸比丘菩提心已。与其眷属渐游南方。至觉城东。住庄严幢娑罗林中大塔庙处。过去诸佛所游止处。亦是过去诸佛为菩萨时修苦行处。此处常为一切天龙夜叉乾闼婆阿修罗人非人等之所供养。时文殊师利。即于此处。说普照一切法界修多罗有百万亿修多罗。以为眷属。说此法时。于大海中有无量千亿龙王。与眷属俱。来诣文殊师利。闻此法已。厌离龙趣正求佛道。舍龙身已生天人中。一万龙王。于阿耨多罗三藐三菩提。得不退转。时觉城人。闻文殊师利在庄严幢娑罗林中大塔庙处。闻已。优婆塞。优婆夷。童男童女。皆悉往诣文殊师利。时有优婆塞。名曰大智。与千优婆塞眷属俱。其名曰须达多优婆塞。婆须达多优婆塞。功德光优婆塞。名称德优婆塞。寂静德优婆塞。欢喜德优婆塞。善慧优婆塞。大慧优婆塞。贤优婆塞。贤妙德优婆塞。如是等千优婆塞俱。头面礼足退坐一面。复有五百优婆夷。其名曰大慧光优婆夷。善光优婆夷。善身优婆夷。可乐身优婆夷。跋陀罗优婆夷。贤德优婆夷。贤光优婆夷。光明幢优婆夷。妙德光优婆夷。善眼优婆夷。如是等五百优婆夷俱。头面礼足退坐一面。复有五百童子。其名曰善财童子。善行童子。善戒童子。善威仪童子。善精进童子。善心童子。善慧童子。善觉童子。善眼童子。善臂童子。善光胜童子。如是等五百童子俱。头面礼足退坐一面。复有五百童女。其名曰善行童女。跋陀罗童女。悦乐颜童女。坚固慧童女。妙功德童女。胜体童女。梵天与童女。功德光童女。善光明童女。如是等五百童女俱。头面礼足退坐一面。尔时文殊师利。知觉城大众集已。随其所应。以大慈力令彼清凉。大悲现前将为说法。甚深智慧分别其心以大辩力而为说法。观察善财童子。以何因缘名曰善财。此童子者。初受胎时。于其宅内有七大宝藏。其藏普出七宝楼阁。自然周备。金银琉璃玻璃真珠砗磲码瑙。从此七宝生七种芽。时此童子处胎十月。出生端正肢体具足。其七种宝芽。高二寻广七寻。又其家内自然具有五百宝器。盛满众宝。金器盛银。银器盛金。金刚器盛众香。众香器盛宝衣。玉石器盛上味馔。摩尼器盛杂宝。种种宝器盛酥油蜜。及以醍醐资生之具。琉璃器盛众宝。玻璃器盛砗磲。砗磲器盛玻璃。码瑙器盛赤珠。赤珠器盛码瑙。火珠器盛净水珠。净水珠器盛火珠。如是等五百宝器。自然行列。又雨众宝。满诸库藏。以此事故婆罗门中善明相师。字曰善财。此童子者。已曾供养过去诸佛。深种善根。常乐清净。近善知识。身口意净。修菩萨道。求一切智。修诸佛法。心净如空。具菩萨行。尔时文殊师利菩萨。如象王回。观察善财。而告之曰。吾当为汝说微妙法。即为分别诸佛正法。分别诸佛次兴世法。净眷属法。转梵轮法。诸佛色身。相好清净庄严之法。一切诸佛具法身法。诸佛音声妙庄严法。说一切如来平等正法。尔时文殊师利。知善财等一切大众闻说此法。皆大欢喜发菩提心。显明过去诸善根已。不舍本座。如应化度觉城众生已。游行南方。尔时善财童子从文殊师利。闻佛如是诸妙功德。专求菩提。随从文殊师利。以偈颂曰。

　　三有为城郭　　高慢为园墙

  　　诸趣为却敌　　染爱为深堑

  　　愚痴闇覆蔽　　三毒常炽然

  　　恶魔为君王　　童蒙依止住

  　　贪爱所缠缚　　谄曲坏正行

  　　疑惑障慧眼　　流转诸邪道

  　　悭嫉所系缚　　趣向饿鬼难

  　　生老病死逼　　愚痴转趣轮

  　　圆满无上悲　　清净智慧日

  　　消竭烦恼海　　愿顾少观察

  　　圆满无上慈　　慧光安众生

  　　一切无不曜　　月王愿照我

  　　一切法界王　　净法为四兵

  　　常转正法轮　　愿化我妙法

  　　具足菩提愿　　积集功德藏

  　　饶益一切众　　大师愿度我

  　　忍铠庄严身　　执持智慧剑

  　　于魔崄恶道　　济我免众难

  　　住法须弥顶　　妙定天女侍

  　　降伏阿修罗　　帝释观察我

  　　具足离垢力　　分别一切有

  　　世间明净灯　　愿示我正趣

  　　远离诸恶道　　悉令善趣净

  　　开我解脱门　　超出诸世难

  　　着常乐我净　　迷惑于生死

  　　清净智慧眼　　愿开解脱门

  　　远离诸颠倒　　无畏知正道

  　　了达诸正趣　　示现我菩提

  　　安住正见地　　诸佛功德树

  　　常雨正觉华　　愿示我菩提

  　　世间明净日　　三世诸如来

  　　如法而来去　　愿令我悉见

  　　分别一切业　　深知诸法性

  　　决定智慧乘　　示我摩诃衍

  　　诸愿轮成满　　大悲不可尽

  　　净妙德庄严　　安我菩提乘

  　　具足净法界　　大慈为观察

  　　功德华庄严　　赐我第一乘

  　　安住梵行座　　三昧女朝侍

  　　微妙法音乐　　示我法王道

  　　无尽四摄藏　　功德庄严智

  　　光明照一切　　愿速示胜道

  　　施惠圆满光　　栴檀戒涂身

  　　忍辱大庄严　　愿速示正道

  　　深入诸禅定　　教化群生类

  　　具足方便乘　　安我胜法乘

  　　诸愿圆满轮　　永绝生死轮

  　　具足持智力　　安我妙法乘

  　　一切悉殊妙　　大悲观众生

  　　究竟胜妙行　　安我实智乘

  　　安住金刚慧　　究竟一切智

  　　除灭诸障碍　　安我贤圣乘

  　　慈悲甚弥广　　安乐诸群生

  　　法界等净眼　　安我无上乘

  　　除灭众苦阴　　诸业烦恼轮

  　　降伏一切魔　　安我正法乘

  　　智慧照十方　　庄严诸法界

  　　满足众生愿　　安我胜妙乘

  　　心净如虚空　　除灭邪见爱

  　　饶益一切众　　安我胜法乘

  　　安住如风轮　　普持一切刹

  　　令众住定地　　安我殊胜乘

  　　安住如大地　　具足大悲力

  　　智慧益众生　　安我最胜乘

  　　四摄光圆满　　饶益群生类

  　　总持清净光　　示我明净日

  　　开发净慧眼　　庄严妙智王

  　　冠以无上冠　　法王慈顾我

　　尔时文殊师利。如象王回。观善财童子。作如是言。善哉善哉。善男子。乃能发阿耨多罗三藐三菩提心。求善知识亲近善知识。问菩萨行求菩萨道。善男子。是为菩萨第一之藏。具一切智。所谓求善知识。亲近恭敬而供养之。是故善男子应求善知识亲近恭敬。一心供养而无厌足。问菩萨行。云何修习菩萨道。云何满足菩萨行。云何清净菩萨行。云何究竟菩萨行。云何出生菩萨行。云何正念菩萨道。云何缘于菩萨境界道。云何增广菩萨道。云何菩萨具普贤行。尔时文殊师利。为善财童子以偈颂曰。

　　善哉功德藏　　能来诣我所

  　　发广大悲心　　专求无上道

  　　先发诸大愿　　除灭众生苦

  　　究竟菩萨行　　成就无上道

  　　若有诸菩萨　　不厌生死苦

  　　具足普贤行　　一切莫能坏

  　　功德光胜来　　清净功德海

  　　正求普贤行　　饶益一切众

  　　无量无有边　　世界诸佛所

  　　闻说净法云　　受持不忘失

  　　悉于十方界　　普见无量佛

  　　成满诸愿海　　具足菩萨行

  　　究竟方便海　　安住如来地

  　　随顺诸佛教　　逮得一切智

  　　一切世界中　　法王积劫行

  　　具足普贤道　　究竟佛菩提

  　　一切刹劫海　　修习菩萨行

  　　满足诸大愿　　成就普贤乘

  　　无量诸众生　　闻彼名号者

  　　修习普贤愿　　得成无上道

**大方广佛华严经卷第四十七**

入法界品第三十四之三
--------------------

　　尔时文殊师利。说此偈已。告善财言。善男子。于此南方。有一国土。名曰可乐。其国有山。名曰和合。于彼山中。有一比丘。名功德云。汝诣彼问。云何菩萨学菩萨行。修菩萨道。乃至云何具普贤行。善男子。彼比丘者。善能显说菩萨所行。时善财童子。从文殊师利。闻法欢喜。头面礼足。绕无数匝。瞻仰悲恋。泣涕辞退。

　　渐渐南行。向可乐国。登和合山。于彼山中。十方周遍一心观察。求觅太师为在何所。如是寻求。乃至七日。尔时善财见彼比丘。乃在山顶静思经行。见已驰诣。头面礼足。右绕而住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。我闻大师善能宣畅。唯愿垂慈。具足演说。时彼比丘。告善财言。善哉善哉。善男子。乃能发阿耨多罗三藐三菩提心。问菩萨行。善男子。如是事者。难中之难。所谓能问菩萨所行。修菩萨道。入菩萨境界。出生清净菩萨之道。求于菩萨清净广心。具足诸愿。随顺世间所应化者。于生死中求解脱门。有为无为心不染着。善男子。我于解脱力。逮得清净方便慧眼。普照观察一切世界。境界无碍。除一切障。一切佛化陀罗尼力。或见东方一佛二佛。十百千万十亿百亿千亿百千亿佛。或见百亿那由他千亿那由他百千亿那由他佛。或见无量阿僧祇。不可思议不可称。无分齐无边际。不可量不可说。不可说不可说佛。或见阎浮提微尘等佛。或见四天下微尘等佛。或见小千世界微尘等佛。或见二千世界微尘等佛。或见三千大千世界微尘等佛。南西北方四维上下亦复如是。种种形色。种种自在游戏神通。种种眷属庄严放大光网。种种清净庄严佛刹随受化者。示现自在菩提法门。见诸如来。于大众中而师子吼。善男子。我唯知此普门光明观察正念诸佛三昧。岂能了知菩萨圆满清净智行。诸大菩萨得圆满普照念佛三昧门。悉能睹见一切诸佛及其眷属。严净佛刹。得一切众生远离颠倒念佛三昧门。随一切众生所应悉令清净。得一切力究竟念佛三昧门。正念修习诸佛十力。得诸法中心无颠倒念佛三昧门。悉得睹见一切佛云。于彼佛所闻法受持。得分别十方一切如来念佛三昧门。悉见一切世界海中诸如来海。得不可见不可入念佛三昧门。于微细境界。见一切佛自在境界。得诸劫不颠倒念佛三昧门。于一切劫。常见诸佛未曾远离。得随时念佛三昧门。于一切时常见诸佛得严净佛刹念佛三昧门。起一切佛刹。无能坏者。普见诸佛。得三世不颠倒念佛三昧门。悉见三世诸佛及其眷属。得无坏境界念佛三昧门。于一切境界悉见诸佛。得寂静念佛三昧门。于一念中。悉见一切世界中一切如来。示现涅槃。得离月离时念佛三昧门。于一日中。悉见一切如来游行教化。得广大念佛三昧门。见一佛身结跏趺坐。充满法界。得微细念佛三昧门。于一毛孔。见一切佛成等正觉。得庄严念佛三昧门。于一念中。见一切佛。于一切世界。成等正觉。神力自在。得清净事念佛三昧门。见一切佛。慧光普照。转妙法轮。得净心念佛三昧门。自心明了。见一切佛。得净业念佛三昧门。见一切众生诸业如镜中像得自在念佛三昧门。见一切庄严法界诸佛充满。得虚空等念佛三昧门。见如来身普照法界及虚空界。尔时功德云比丘告善财言。善男子。南方有国。名曰海门。彼有比丘。名曰海云。汝应诣彼问菩萨行。善男子。彼比丘者。能分别说善根。具因善根。大地善根。大力善。能赞叹菩提因缘。广摩诃衍。增广波罗蜜力。显现一切菩萨行海。善能清净圆满大愿。能令出生清净普门。庄严法门生大悲力。时善财童子。从功德云比丘。闻法欢喜。头面礼足绕无数匝。眷仰顾恋辞退南行。

　　尔时善财童子。一心正念善知识教。智慧光明菩萨法门。菩萨三昧。观察一切菩萨诸方便海。圆满功德。心常乐见一切菩萨。念一切佛次第兴世清净功德。渐趣南方海门国土。诣海云比丘。头面礼足。右绕毕退住一面。白言大圣。我已先发阿耨多罗三藐三菩提心。欲度一切智慧大海。而未知菩萨云何离生死性。得不退转生如来家。度生死海逮得如来一切智海。舍凡夫地得如来地。断生死流入菩萨流。灭诸趣轮满诸愿轮。降伏众魔具佛功德。竭爱欲海长大悲海。闭诸恶道开天人路。诸解脱门。出三界城到一切智城。舍离一切玩好之具。发弘誓愿摄取众生。尔时海云比丘。告善财言。善男子。汝已发阿耨多罗三藐三菩提心耶。答言唯然。善男子。若不深植善根。则不能发阿耨多罗三藐三菩提心。得普门善根。普照光明法门。长养正道。三昧慧光。出生种种功德海藏。长白净法。未曾退失。亲近善知识。恭敬供养。不惜身命。无所藏积。离诸高慢。心安不动犹如大地。大慈愍念一切群生。远离一切诸生死门。好乐佛境界者。能发菩提心。大悲心救护一切众生故。大慈心安乐一切众生故。无疲倦心灭一切众生诸苦恼故。饶益心灭一切众生不善法故。无畏心除灭一切诸恼害故。无碍心灭一切障故。广大心充满一切法界故。无边心等虚空界故。广心见一切如来故。清净心于三世法智不违故。智心究竟一切智海故。善男子。我住此海门国。十有二年。境界大海。观察大海。思惟大海。无量无边思惟大海。甚深难得源底思惟大海。渐渐深广思惟大海。无量妙宝而庄严之。思惟大海无量水聚。思惟大海水色种种不可思议。思惟大海大身众生之所依止。思惟大海水性所居。思惟大海大云弥覆。思惟大海未曾增减。善男子。我如是思惟时。复作是念。世间颇更有法广此大海。深此大海。庄严于此大海者不。作是念已。即见海底水轮之际。妙宝莲华自然涌出。伊那尼罗宝为茎。阎浮檀金为叶。沉水香宝为台。码瑙宝为须。弥覆大海。百万阿修罗王。悉共执持。百万摩尼宝庄严网。罗覆其上。百万龙王。雨以香水。百万迦楼罗王。衔妙宝缯带。垂下庄严。百万罗刹王慈心观察。百万夜叉王。恭敬礼拜。百万乾闼婆王。赞叹供养。百万天王。雨天香华末香幢幡妙宝衣云。百万梵王。稽首敬礼。百万净居天。各敬礼已合掌而住。百万转轮王。七宝庄严。百万海神王。从大海出恭敬礼拜。百万夜光宝光明网。普照一切。百万净宝。百万明净宝。以为庄严。百万宝藏。出无量光明普照一切。百万阎浮檀宝。安住庄严。百万金刚师子宝。不可沮坏。清净庄严。百万日藏宝。明净光明普照一切。百万不可坏摩尼宝。出生长养一切善行。百万如意宝珠。无尽庄严。彼宝莲华如来无上善根所起。悉令一切菩萨诸愿成满。十方世界无不显现。出生一切诸法如幻。从净法生。无诤方便法之所庄严。行如梦法无为法印。究竟到于无碍方便。普覆十方一切法界。唯佛境界。随顺世间。无量阿僧祇劫叹不可尽。见彼华上。有一如来。结跏趺坐。彼佛净身。上至非想非非想天。无不充满。见彼如来。坐此庄严宝莲华座。不可思议大众围绕。见不可思议圆满光明庄严。见不可思议相好庄严。见不可思议神力自在。见不可思议如来妙色。见不可思议无见顶相。见不可思议广长舌相。念不可思议清净音声。思惟不可思议圆满音声。见不可思议如来诸力。解了不可思议清净无畏。解了不可思议一切诸辩。忆念菩萨过去不可思议大劫本行。见不可思议菩提自在。见不可思议正法云。见不可思议普门庄严身。见不可思议身左右端严。见辨一切不可思议事饶益众生。时彼如来即申右手。而摩我顶。说普眼经。唯是如来境界。出生一切菩萨净行。普照一切法界。摄取圆满一切法界。普照一切严净佛刹。降伏一切众魔外道。悉令一切众生欢喜。普照一切众生所行。随其所应无不显现。普照一切众生根轮。善男子。我从佛闻此普眼经。皆悉受持。读诵通利。正念思惟。善男子。假使有人。以大海等墨。须弥聚笔。书写此经。一一品。一一法门。一一方便。一一生法门。一一句中义味。犹不能尽。善男子。我于佛所。千二百岁闻受此经。于一一日。受阿僧祇品多闻陀罗尼光明力故。究竟阿僧祇品百门陀罗尼光明力故。摄取阿僧祇品无量旋陀罗尼光明力故。分别阿僧祇品随顺分别诸地陀罗尼光明力故。净阿僧祇品严胜陀罗尼光明力故。出生阿僧祇品随谕庄严陀罗尼光明力故。说阿僧祇品明净音声陀罗尼光明力故。照阿僧祇品。虚空藏陀罗尼光明力故。广阿僧祇品树提沙陀罗尼光明力故。成阿僧祇品海藏陀罗尼光明力故。其有十方诸天天王。诸龙龙王。夜叉夜叉王。乾闼婆乾闼婆王。阿修罗阿修罗王。迦楼罗迦楼罗王。紧那罗紧那罗王。人人王。梵天梵天王。若来问我。我即为彼开发显现。分别赞说。悉令安住此普眼经。善男子。我唯知此一法门。岂能尽知菩萨诸行。何以故。诸菩萨等究竟一切行故。究竟大愿海。一切劫海不断绝故。入众生海。应受化者悉随顺故。深入一切众生心海。出生如来十力智光明故。悉知一切众生诸根。随所应化不失时故。入一切佛刹海。出生佛刹坚固愿故。究竟恭敬供养一切佛海大愿力故。度一切法海解脱智故。深入功德海。如说修行故。度一切众生语言海。于十方刹转法轮故。善男子。汝诣南方。六十由旬。有一国土名曰海岸。彼有比丘名曰善住。应往问彼。云何菩萨修清净行。时善财童子。头面礼足绕无数匝。眷仰无量辞退南行。

　　尔时善财童子。正念善知识教。正念普眼经。思惟彼佛自在神力。受持彼佛句味法云。修习正法入深法海。尽法源底摄取胜法。除灭痴曀了法宝洲至海岸国。周遍十方。推求大师。今在何所。见彼比丘经行虚空。阿僧祇天眷属围绕。时诸天众。为供养善住比丘故。于虚空中散诸天华。作众妓乐出微妙音。阿僧祇宝幢庄严虚空。时诸龙王。为供养故。兴不可思议沉水香云。遍满虚空。紧那罗王。为供养故作诸妓乐出妙音声。充满虚空。诸海神王。为供养故啸和雅音。阿修罗王。为供养故。兴不可思议宝云。庄严虚空。放不可思议光明。普照一切。以不可思议珍玩之具。庄严虚空。不可思议紧那罗王。充满虚空。离杀害心。恭敬供养善住比丘。不可思议诸罗刹王。与诸恶形罗刹鬼等眷属围绕。充满虚空。善住比丘大慈力故。不可思议诸夜叉王。与夜叉众俱。充满虚空。为守护善住比丘故。周匝围绕。不可思议诸梵天王。在虚空中。合掌敬礼。以人音声赞彼比丘。于一面住。不可思议诸净居天。与宫殿俱。为供养故。诣善住比丘。尔时善财童子。见虚空中如是供养。合掌敬礼善住比丘。白言大圣。我已先发阿耨多罗三藐三菩提心。而未知菩萨云何正向佛法专求佛法。恭敬佛法修诸佛法。长养佛法积集佛法。熏修佛法净诸佛法。遍净佛法至诸佛法。我闻大圣善能教授诸菩萨法。云何菩萨修习佛法。常见诸佛未曾远离。常见菩萨同其善根。不离佛法智慧满足。不舍大愿。于一切众生究竟其事。于一切劫修菩萨行心无疲倦。不舍佛刹。普能庄严一切世界。悉能知见诸佛自在。不离有为修菩萨行。悉了如幻入一切趣。现受生死而无起灭。常闻正法未曾远离。悉能受持诸佛法云。不离慧光普照三世。尔时善住比丘。告善财言。善哉善哉。善男子。乃能发阿耨多罗三藐三菩提心。能问佛法一切智法及无师法。善男子。我已成就菩萨无碍法门。我已修习分别明了。逮得无碍明净慧光。得慧光已。观察一切众生心行无所障碍。观一切众生死此生彼无所障碍。于宿命智无所障碍。于未来智无所障碍。于现在世知一切众生无所障碍。于一切众生语言法中无所障碍。若一切众生来问难者悉能应答无所障碍。知一切众生根无所障碍。教化众生无所障碍。分别了知一切刹那罗婆摩睺姤路无所障碍。于三世海无所障碍。己身充满十方佛刹无所障碍。何以故。依无所有无作神通力故。善男子。我得此神通力故。于虚空中行住坐卧。游腾十方。于一念中。遍至东方一佛世界百佛世界。千佛百千佛无量佛世界。乃至不可说不可说诸佛世界。阎浮提微尘等世界。乃至不可说不可说佛刹微尘等世界。悉得睹见彼世界中一切诸佛及其眷属。以一切华香末香涂香。宝鬘幢幡。杂彩缯盖。众妙宝网。一切形像。供养彼如来应供等正觉。彼诸如来所可开现。宣明赞叹。悉闻受持。分别通达。彼佛所有过去净刹。我悉忆念。南西北方四维上下亦复如是。若有众生得见我者。皆悉毕定阿耨多罗三藐三菩提。如我所见。一切众生若大若小。若好若丑若苦若乐。为化度故。随其所应现同彼身。若有众生来至我所。悉令安住于此正法。善男子。我唯知此一无碍法门。云何能说菩萨修大悲戒。诸波罗蜜戒。乘大乘戒。不舍菩萨道戒。灭障碍戒。菩萨藏戒。不舍菩提心戒。一切佛法深心戒。念一切智不忘失戒。如虚空戒。一切世间无所依戒。不可坏戒。无譬谕戒。不浊戒。不杂戒。离疑戒。清净戒。离尘戒。离垢净戒。善男子。菩萨有如是等无量功德。我岂能知如实解说。善男子。于此南方。有一国土名曰自在。城名咒药。彼有良医名曰弥伽。汝诣彼问。云何菩萨向菩萨行。时善财童子。礼善住比丘足。乃至辞退南行。

　　尔时善财童子。一心正念法光法门。具足法力正念诸佛。不断三宝叹离欲性。念善知识。普照三世。念诸大愿。究竟一切法界众生。于一切有为心无所著。观察一切诸法无常。悉能严净一切佛刹。心无懈怠。于一切佛及其眷属。心无所著。渐至彼国。入咒药城。求良医弥伽。今在何所。尔时童子。见彼良医。处正法堂。论师子座。与一万大众前后围绕为说轮字庄严光经。时善财童子。诣医弥伽。头面礼足。右绕毕。退住一面。合掌白言。大圣。我已先发阿耨多罗三藐三菩提心。而未知菩萨云何向菩萨行。云何学菩萨行。云何于生死中。常能不失菩提之心。云何得平等心。而无所趣。云何逮得坚固正直之心。一切世间无能坏者。云何生大悲力。而无忧恼。云何证净普门陀罗尼力。云何生智慧光。于一切法除灭痴闇。云何证诸辩力。分别诸法真实之藏。云何得正念力。受持一切清净法轮。未曾忘失。云何得净趣力。于一切趣普照诸法。云何得智慧力。于一切法得决定智了真实义。尔时良医。谓善财言。善男子。汝已先发阿耨多罗三藐三菩提心耶。答言唯然。尔时良医下师子座。五体投地敬礼善财。礼已。散妙金华。诸杂宝华。无价摩尼。胜末栴檀。无价宝衣。而以覆之。以如是等众妙供具。而供养之。敬重赞叹。作如是言。善哉善哉。善男子。乃能发阿耨多罗三藐三菩提心。善男子。若有能发阿耨多罗三藐三菩提心者。则为守护一切佛性。严净一切诸佛刹性。化众生性。为一切众生说如法性。顺一切业性。成满一切菩萨行性。不断一切诸大愿性。解离欲性。智慧明净普照三世一切法性。建解脱性。为一切佛之所护持。一切诸佛常共护念。善能随顺一切菩萨。一切贤圣。皆悉随喜为一切梵天恭敬礼拜。一切诸天恭敬供养。一切夜叉王之所建立。一切罗刹王恭敬供养。一切龙王而顶戴之。一切紧那罗王敬心赞叹。一切世界王皆悉敬念。彼为安慰一切众生。灭三恶道远离众难。救拔一切贫穷根本。安置天人快乐之处。遇善知识未曾远离。闻佛妙法发菩提心因净菩提心枝。得明净光照菩萨道。顺菩萨智住菩萨地。善男子。当知菩萨能为一切众生。作甚难事。难值难见。为一切众生而作父母。庄严众生。摄取一切诸天世人。除灭众生无量苦难。守护众生远离忧恼。菩萨为大风轮。安持众生。不令坠落三恶道故。菩萨为大地。生长一切诸善根故。菩萨为大海。具足无尽功德藏故。菩萨为日。明净慧光。普照世间。灭痴闇故。菩萨为须弥山王。功德善根最高大故。菩萨为月。令一切众生悉清凉故。菩萨为大将。悉能降伏一切魔故。菩萨为善丈夫。于法城中为君王故。菩萨为火。能烧众生诸贪爱故。菩萨为云。雨甘露法故。菩萨为正见。悉能长养诸妙根故。菩萨为方。显法海故。菩萨为桥。令诸众生度生死海故。尔时良医。称扬赞叹善财童子及诸菩萨。已即从口中放大光云。普照三千大千世界。照已。时大千世界。大神力天乃至诸梵天等。悉诣良医。时彼良医。即为方便。随顺分别广演显现。说轮字庄严光经。时彼大众。闻此经已。于阿耨多罗三藐三菩提。得不退转。所应作已还升本座。告善财言。善男子。我已成就所言不虚法门。分别了知三千大千世界诸天语言。诸龙夜叉乾闼婆阿修罗迦楼罗紧那罗摩睺罗伽人非人等一切语言。如此三千大千世界。十方无量无边不可说不可说三千大千世界。亦复如是。善男子。我唯知此菩萨所言不虚法门。云何能说诸菩萨行。彼诸菩萨随顺深入众生一切相海。随顺深入众生一切施设海。随顺深入诸名号海。随顺深入诸语言海。随顺深入诸句相续海。随顺深入诸解说句次第海。随顺深入诸解说句相续次第海。随顺深入诸如来海。随顺深入分别诸句海。随顺深入一切众生诸语言海。逮得一切圆满庄严微妙音声。出生分别诸文字轮。善男子。于此南方。有一国土名曰住林。彼有长者名曰解脱。汝诣彼问。云何菩萨。向菩萨道修菩萨道。成菩萨道思菩萨道。时善财童子。于良医所闻此法门。发深净信心。恭敬于法。决定知见。因善知识。得萨婆若。头面礼足。乃至辞退南行。

　　尔时善财童子。正念菩萨所言不虚法门。入菩萨语言海。念一切众生微细方便海。思惟菩萨诸垢净法。出生菩萨善根光明。净修菩萨教化众生巧方便门。明净菩萨摄众生智。坚固菩萨正直心力。长养菩萨深心之力。净修菩萨种种欲力。信菩萨心。远离诸恶。愿心坚固。以大庄严而自庄严。心无疲倦。勇猛精进心不退转。具不可坏净信心力。金刚那罗延。所不能坏。摄取一切善知识教。无碍境界皆悉清净。无垢境界妙心现前。逮得普眼方便光明陀罗尼地。了法界地心常现前。知平等地非地。庄严清净。不着我所无二境界。逮得清净无碍智慧。了知法地无所障碍。知诸方地而不退转。分别了知一切业地。严净显现诸佛大地。得智慧轮分别三世。逮得普乐光明三昧。遍照身心。顺至一切诸境界地。如来智慧普照境界。兴起一切智慧波浪身。常不离佛法势力。为诸如来之所护持。其心悉与一切佛等。随顺智慧普照一切。其身充满一切刹网。成就大愿。己身容受一切法界。如是念已。渐渐游行。经十二年至住林国。周遍推求解脱长者。见已礼足。于一面住。作如是念。我得善利。见善知识。善知识者出兴世难。至其所难。得值遇难。得见知难。得亲近难。得共住难。得其意难。得随顺难。念已。白言大圣。我已先发阿耨多罗三藐三菩提心。欲值一切佛。欲见一切佛。欲得一切佛意。欲知一切佛心。欲得一切诸佛三昧。随顺一切佛一切大愿。欲满一切佛一切大愿。欲求一切佛智慧光明。欲自身中出一切佛。欲得诸明知一切佛自在神通。欲净一切佛力无畏法。欲闻一切佛法心无厌足。欲受一切佛法。欲持一切佛法。欲分别一切佛法。欲护一切佛教。欲与一切诸菩萨同。欲与菩萨同善根友。欲具菩萨诸波罗蜜。欲满一切诸菩萨行。欲发菩萨清净大愿。欲得一切诸佛菩萨因缘法藏。欲得一切菩萨无量法藏智慧光明。欲得一切菩萨诸三昧藏。欲出生一切菩萨诸通明藏。欲发大悲藏。教化众生无有穷尽。欲分别知游戏神通藏。欲分别知自在之藏。欲于自在藏心得自在。欲清净十种藏一向专求此诸功德诣长者所。欲满诸愿。欲超出生死。欲得自在法。欲具恭敬门。欲具方便门。欲远离诸垢。欲清净庄严。欲身心柔软。欲调伏诸根。白言。我闻大圣善教菩萨方便正道。普照一切显现妙法。示导津济开正法门。除灭颠倒拔疑惑刺。心离迷垢照除重闇。离诸烦恼永得清凉。弃舍谄曲超出生死。离不善根长养善根。远离诸趣无所染着。灭一切障求萨婆若。到法王城。其心安住大慈大悲。教菩萨行修诸三昧。其心安住随顺法门。发广大心具足诸力。照明一切诸群生心。唯愿大圣。为我分别。云何菩萨。向菩萨道修菩萨道。既修习已。令速清净菩萨之行。具成菩萨圆满净行。时解脱长者。以过去善根力佛威神力文殊师利忆念力故。入菩萨三昧门。其三昧门。名摄一切佛刹无量旋陀罗尼。入已。得清净身。于其身内。十方各见十佛世界微尘等佛及严净刹。一切大众过去所行。彼诸如来神力自在。一切大愿功德之具。诸清净行庄严正道。成等正觉转净法轮。教化众生究竟诸法。于其身内皆悉显现。而无杂乱不相障碍。如本相住。形色不同。种种庄饰。菩萨大众围绕庄严。显现一切诸佛自在。说诸愿门。示现无量自在神力。或于一刹。处兜率天。而作佛事。或于一刹。示现命终。或现受胎。或现处胎。显自在力。或现出生。或现处中宫。或现出家。或现往诣庄严道场。或现降魔。或现成佛。或现天宫夜叉乾闼婆诸世界王。大众围绕请转法轮。或现转法轮。或现入诸趣。或现般涅槃。或现分舍利。或现起塔种种庄严。彼诸如来为种种众生诸众生海。种种方便。种种根。种种烦恼习气。或于小众而现大众。所谓一由旬众现十由旬众。乃至不可说佛刹微尘等由旬众。而为说法。彼诸如来。以微妙音所说正法。善财童子悉闻受持。又见彼佛自在神力。不可思议菩萨三昧。尔时解脱长者。从三昧起。告善财言。善男子。我已成就如来无碍庄严法门。得此法门已。睹见东方阎浮檀光世界。星宿王如来应供等正觉。明净藏菩萨等一切大众。又见南方诸力世界。普香如来应供等正觉。心王菩萨等一切大众。又见西方香光世界。须弥灯王如来应供等正觉。无碍心菩萨等一切大众。又见北方圣服幢世界。自在神力无有能坏如来应供等正觉。自在势菩萨等一切大众。又见东北方一切乐宝世界。无碍眼如来应供等正觉。无碍化菩萨等一切大众。又见东南方香焰光世界。香智如来应供等正觉。自在慧焰光菩萨等一切大众。又见西南方普照慧日世界。法界轮幢如来应供等正觉。散一切化幢菩萨等一切大众。又见西北方普净现世界。一切佛宝无上幢如来应供等正觉。法幢王菩萨等一切大众。又见上方无尽佛性世界。无量慧光圆满幢如来应供等正觉。法界地幢王菩萨等一切大众。又见下方佛解脱光世界。无碍慧幢如来应供等正觉。一切众生世界幢王菩萨等一切大众。善男子。我见十方各一万佛刹微尘等如来。彼诸如来不来至此。我不往彼。善男子。我若欲见安乐世界无量寿佛。随意即见。妙乐世界阿閦如来。善住世界师子如来。善现圆满光明世界月慧如来。宝师子庄严世界毗楼遮那如来。善男子。如是等一切诸佛。随意即见。彼诸如来不来至此。我不往彼。知一切佛无所从来。我无所至。知一切佛及与我心皆悉如梦。知一切佛悉如电光。了知己心如水中像。知一切佛皆悉如幻。己心亦尔。知一切佛音声如响。己心亦尔。如是知。如是解。如是入。善男子。当知菩萨皆由己心。得诸佛法修菩萨行。净一切刹教化众生。出诸大愿一切智城。游戏神通不思议门。诸佛菩提一切自在无碍境界。皆由己心。具甚深智了一切法。是故善男子。以诸善根增长己心雨甘露法润泽其心。于境界中令心清净。勤修精进令心坚固。专念正法令心不乱。智慧明净远离心垢。明净慧光照察其心。生自在心发广大心。与诸佛等。如来十力以照其心。善男子。我唯修此如来无碍法门。云何能说菩萨诸行。无障碍智。无碍净行。安住观察现在诸佛三昧。得无涅槃三昧。具足三世平等正法。善知平等三昧境界之地。具足净身。住诸佛住。不坏境界。一切诸方法门境界。智门圆满。智慧观察。普照一切于己身中悉现一切世界成坏。而于己身及诸世界不生二想。究竟众行功德具足。善男子。于此南方。有一国土名曰庄严阎浮提顶。彼有比丘名曰海幢。汝诣彼问。云何菩萨。向菩萨道修菩萨行。时善财童子。头面敬礼解脱长者足。右绕毕。赞叹无量阿僧祇功德。眷仰观察。心无厌足。悲泣流泪。专念善知识。顺善知识。观善知识。由善知识得一切智。于善知识远离谄曲。于善知识发慈母心。远离一切无益法故。于善知识发慈父心。能生一切诸善法故。辞退南行。

**大方广佛华严经卷第四十八**

入法界品第三十四之四
--------------------

　　尔时善财童子。正念思惟解脱长者教。念不可思议菩萨法门。思惟不可思议菩萨慧光。随顺深入不可思议甚深法界。摄取菩萨不可思议净妙功德。显现如来不可思议自在神力。解了不可思议庄严佛刹。分别知佛不可思议住持庄严安住境界。思惟不可思议菩萨境界三昧庄严。分别不可思议世界究竟无碍。向不可思议菩萨坚固净业深心。受持不可思议净业诸愿。渐趣南方。至庄严阎浮提顶国。周遍推求海幢比丘。见在静处结跏趺坐。三昧正受灭出入息。身安不动寂然无觉。从其足下出阿僧祇长者。阿僧祇婆罗门。皆悉顶冠众宝天冠。各赍妙宝上味饮食一切宝衣香华宝鬘末香涂香资生之具。摄诸贫穷安慰抚接。雨众宝物。令一切众生皆大欢喜充满十方。从其两膝出刹利婆罗门。皆悉聪慧。形色威仪服饰庄严皆悉不同。以微妙音训导众生。离恶修善住真实义。说四摄法。令众生欢喜充满十方。从腰两边。出一切众生数等五通仙人。或服草衣或树皮衣。皆执澡瓶持三奇杖。威仪庠序无有变异。游行虚空赞叹三宝。为众生说清净梵行。调伏诸根演真实义。摄取世间。令诸众生入智慧海。又复演说世间诸论。令次第住一切善根。充满十方。从其两胁出不可思议龙。不可思议龙女。显现不可思议诸龙自在。摄取众生。雨不可思议香庄严云。华庄严云。鬘庄严云。宝盖庄严云。宝幡庄严云。众宝庄严云。无价摩尼宝庄严云。宝璎珞庄严云。宝座庄严云。宝宫殿庄严云。宝莲华庄严云。宝冠庄严云。天形像庄严云。天女庄严云雨如是等云。各不可思议。普照十方一切世界。而以供养一切如来。普令众生皆大欢喜。充满法界。从胸德字。出无量阿僧祇阿修罗王。示现阿修罗王不可思议自在神力。震动一切诸大海水及百千世界。令诸山王皆相冲击。震动一切诸天宫殿。映蔽一切诸魔光明。悉如聚墨。降伏一切诸魔军众。除灭众生放逸高慢。离怒害心灭不善法。坏烦恼山弃舍战诤。又以神力觉悟诸生。厌离诸恶永绝生死。不着诸趣普令众生常乐寂灭。住菩提心。净菩萨行。住诸波罗蜜。究竟菩萨地。照一切法。普照诸佛方便之法。充满法界。从其背出阿僧祇声闻缘觉。应以二乘化众生故。着我见者教不净观。贪欲多者教慈心观。嗔恚多者教缘起观。愚痴多者教方便智观察诸法。为等分者说无著法。着境界者说妙愿境界。乐寂灭者教入诸趣饶益众生。充满法界。从其两肩出阿僧祇诸夜叉王。诸罗刹王。种种恶身。长短形色。乘种种乘。各与其众而自围绕。其有众生能行善者。及众贤圣诸菩萨等。若向正道若得果证。皆悉防卫而守护之。或作金刚力士守护诸佛及佛住处。若有众生。遭诸恐怖。亦防护之悉令无畏。诸疾病者令得除愈。诸在难者悉令解脱。除灭横死离诸热恼。教化众生令得实利。坏生死轮赞叹法轮摧外道轮。充满法界。从其腹出百千阿僧祇紧那罗王。各与百千阿僧祇阿僧祇紧那罗女眷属围绕。出百千阿僧祇乾闼婆王。各与百千阿僧祇阿僧祇乾闼婆女眷属围绕。出百千阿僧祇天娱乐音。说实相法赞叹诸佛。称美菩提及菩萨行。叹菩提门入法轮门。好乐一切自在法门。演说一切般涅槃门。摄持一切诸佛教门。欢喜一切众生之门。严净一切诸佛刹门。讲说一切诸法界门。除灭一切诸障碍门。宣明一切诸善根门。充满法界。从其口出百千阿僧祇转轮圣王。七宝具足四兵围绕。放无悭光雨摩尼宝。诸贫苦者悉令富乐无财施者令得惠施。为诸群生叹离杀盗邪淫之法。修习慈心。常说爱语。饶益众生。除灭妄语。远离恶口。摄取众生。远离两舌说和合语。离无义语说甚深法。悉令众生远离口过。赞叹大悲。令众生欢喜离嗔恚心。分别世间一切正法。观察因缘照明真谛。拔诸群生邪见毒刺。除灭疑惑离一切障。明法实义。充满法界。从其两目出百千阿僧祇日。普照十方灭一切闇。悉令众生除灭垢曀。远离一切恶道苦毒。令寒者得温。于垢浊佛刹。放明净光。广说乃至普照金银琉璃等一切世界及众生类。除灭众生心之重闇。悉令欢喜。能辨众生无量事业。庄严一切世界。妙法境界。充满法界。从其眉间出百千阿僧祇天王帝释。无量杂宝以为庄严。持释王法。普照一切诸天宫殿。震动一切须弥山王。悉令诸天于天境界生厌离心。叹功德力明智慧力。起直心力长深心力。严净念力坚固菩提心。远离欲乐。赞叹乐见一切诸佛。不叹乐境界乐。叹闻法乐。离世间乐。观察诸法智慧之乐。离阿修罗战斗恐怖灭烦恼军远离死畏。愿降众魔兴妙法山。说须弥山等广大法句。能辨众生无量事业。充满法界。从其额上出无量梵天。妙色端严世界无伦威仪庠序。演出妙音赞叹诸佛劝请说法。令众生欢喜。乃至能辨众生无量事业。充满法界。从其头上。出阿僧祇诸菩萨众。种种形色相好严身。放无量光网。现檀波罗蜜。赞叹布施。远离悭吝无所贪着。庄严一切世界。称扬净戒远离恶戒。安立众生菩萨律仪。叹大乘戒。出生大悲功德之藏。说一切有皆悉如梦。说五欲乐无有滋味。安立众生离烦恼法。称扬赞叹金色身业。赞叹慈心远离杀害。灭畜生趣。叹多闻力。安立众生于忍辱力。叹普照自在。远离放逸。安立众生于不放逸。叹禅波罗蜜。心得自在。拔邪见刺。赞叹正见。般若波罗蜜。乐智自在。叹随世间远离生死。而于诸趣自在受生。叹愿力满足。出诸通明自在寿命。赞叹一切陀罗尼力。出生愿力。净三昧力。现自在生。赞叹智慧。普照一切众生诸根。分别演说诸心心行。照十力智。赞叹自在萨婆若。充满法界。从其顶上。出百千阿僧祇佛身分。具足相好庄严。犹如金山。普照一切。出妙音声。充满法界。显现无量无边神力自在。普雨一切甘露法云。为坐道场菩萨。雨平等法云。为灌顶菩萨。雨普门法云。为深忍菩萨。雨普庄严法云。为童真菩萨。雨坚固山法云。为不退菩萨雨海藏法云。为成就直心菩萨雨普境界法云。为方便道菩萨雨自性地音声法云。为生贵菩萨雨随顺世间法云。为修行菩萨雨厌离法云。为治地菩萨雨长养法藏法云。为初发心菩萨雨精进法云。为信行者雨无尽门法云。为色界众生雨无尽平等法云。为大梵天雨普藏法云。为大自在天雨生力法云。为魔天王雨心幢法云。为化乐天雨净念法云。为兜率天雨净意法云。为夜摩天雨欢喜法云。为帝释天雨庄严虚空法云为夜叉王雨欢喜法云。为乾闼婆王雨自在圆满法云。为阿修罗王雨大境界法云。为迦楼罗王雨无量世界法云。为紧那罗王雨饶益众生胜智法云。为诸人王雨不可乐法云。为诸龙王雨欢喜幢法云。为摩睺罗伽王雨寂静法云。为地狱众生雨不乱念庄严法云。为诸畜生雨智慧法云。为阎罗王处雨无畏法云。为饿鬼处雨正希望法云。悉令众生向贤圣门。充满法界。彼诸如来。一一毛孔。各放阿僧祇净光明网。阿僧祇妙色。阿僧祇庄严。阿僧祇境界。辨阿僧祇事。充满十方。

　　尔时善财。一心观察海幢比丘。念彼三昧法门。思惟不可思议菩萨境界。思惟无量无作现在庄严普门法门。观察法界庄严智慧。依佛智住。出菩萨力。建菩萨愿力。增广菩萨诸行。如是正立观察一日一夜。乃至七日七夜。半月一月。乃至六月六日。过此以后。海幢比丘从三昧起。尔时善财。叹未曾有。合掌白言。甚奇大圣。如此三昧最为甚深。如此三昧最为广大。如此三昧境界无量。如此三昧不可思议神力自在。如此三昧不可称量。如此三昧慧光明净。如此三昧阿僧祇庄严以为庄严。如此三昧境界不可坏。如此三昧无有退转。如此三昧普照十方一切世界。如此三昧具有无量义趣方便。大圣。其有菩萨入此三昧。能为一切除灭众苦。永绝地狱饿鬼畜生一切楚毒。远离诸难。令天人趣悉得寂静。令众生欢喜。常乐甚深禅定境界。厌离有为超出三界。发菩提心。长养智慧功德因缘。长养弥广无上大悲。生大愿力。照菩萨道。智慧庄严大波罗蜜。究竟出生大乘境界。智慧遍照普贤所行。得菩萨诸地智慧光明。具一切菩萨清净愿行。证一切智境。大圣。此三昧者。名为何等。善男子。此三昧名普眼舍得。又名清净光明般若波罗蜜境界。又名清净庄严普门。善男子。修习般若波罗蜜故。得此三昧。得此三昧时。即得百万阿僧祇三昧。大圣。此三昧唯有此功德境界。复有余耶。善男子。此三昧者。分别一切世界。无所障碍。究竟一切世界。无所障碍。游行一切世界。无所障碍。庄严一切世界。无所障碍。修治一切世界。无所障碍。严净一切世界。无所障碍。见一切佛。无所障碍。观一切佛功德。无所障碍。知一切佛自在神力。无所障碍。究竟一切佛力。无所障碍。度一切佛功德大海。无所障碍。雨一切佛净妙法云。无所障碍。度一切佛法。无所障碍。得一切佛转法轮智不可破坏。无所障碍。得一切佛清净大众海之源底。无所障碍。随顺普入十方世界。无所障碍。随顺观察十方佛法。无所障碍。大悲摄取十方众生。无所障碍。大慈充满十方世界。无所障碍。见十方佛心无厌足。无所障碍。随顺遍入众生大海。无所障碍。了知众生一切根海。无所障碍。分别一切诸众生海。无所障碍。善男子。我唯知此清净光明般若波罗蜜三昧法门。云何能说诸大菩萨究竟之行。诸大菩萨皆悉深入智慧大海。善能分别清净法界。智慧究竟一切法趣。慧光无量。充满一切。得大陀罗尼自在光明。一切三昧圆满清净。出生一切自在通明。深入一切无尽辩海。雷震一切诸地音声。悉能救护一切众生。我尚不能说彼所行。况其功德。显其境界。说其境界。照其法门。明其积聚诸功德藏。说其正道。诸三昧流平等智慧。善男子。于此南方有一住处。名曰海潮。彼有园林名普庄严。有优婆夷名曰休舍。汝诣彼问。云何菩萨。修菩萨道净菩萨道。时善财童子。欢喜无量。于海幢比丘所。不坚固中而得坚固。于不实中而得真实。究竟功德妙藏境界。得明净智。普照一切。逮得甚深三昧光明。到净解脱方便。观察一切世界。净诸法门。明净智慧。普照十方。头面礼足绕无数匝。眷仰观察辞退南行。

　　尔时善财童子。正念思惟海幢比丘。心未曾舍。乐见无厌。顾恋圣音。目想慈颜。正念思惟。其心境界。三昧境界。愿行境界。正念思惟明净智慧。敬善知识。向善知识。念善知识教。于善知识起爱恭敬。又作是念。因善知识得见诸佛。善知识者。开示显现一切佛法。善知识者是奇特法。令人得见诸佛法故。善知识者为明净眼。令人见佛如虚空故。善知识者为善津济。令人于佛华池得源底故。渐渐南行至海潮处。见普庄严园林。七宝垣墙周匝围绕。诸妙宝树行列庄严。一切华树雨华如云布散其地。香树芬馨普熏十方。鬘树垂鬘宝树雨宝遍布庄严。众宝衣树弥覆一切。诸音乐树出微妙音。以如是等诸珍玩具而以庄严。此园林中有一万讲堂众宝合成。一万楼阁阎浮檀金以覆其上。一万宫殿毗楼遮那宝藏庄严。一万浴池众宝合成。七宝栏楯周匝围绕。八功德水湛然盈满。阎浮檀金沙净水宝珠遍布池底。四面宝阶端严齐正。宝多罗树周匝行列。凫雁鸳鸯孔雀哀鸾。异类众鸟游戏其中出和雅音。覆以金网。风自然起出微妙声。设众宝帐宝树周遍。建阿僧祇殊胜宝幢。放大光明照百由旬。百万池沼黑栴檀泥凝积池底。生宝莲华充满其中。从彼莲华出大光明普照一切。彼园林中有大宫殿名庄严幢。海藏妙宝以为其地。琉璃宝柱庄严殊妙。巍巍高大。犹若金山。众生见者无不喜乐。有阿僧祇净摩尼宝普照一切。出自然香。谓明相香。香王香。觉悟香等敷众宝座。谓莲华藏座。照诸方藏座。明净藏座。众生悦乐藏座。师子藏座。离垢宝藏座。不思议藏座。普门摩尼妙宝藏座。光严藏座。大海藏座。金刚师子藏座。无量窗牖妙宝庄饰。又张一万众妙宝帐。谓宝衣帐。妙宝华帐。宝树枝帐。摩尼宝帐。金帐。庄严帐。香帐。娱乐帐。自在龙王帐。马王帐。释天庄严宝帐。一万宝网绞络其上。谓金铃网。珍宝盖网。众宝像网。海藏珠网。青琉璃摩尼宝网。师子吼网。月摩尼网。香像网。众宝山网。宝王网。一万光明普照世界。谓夜光摩尼光明。日藏摩尼净宝光明。月幢摩尼妙宝光明。香阎光明。妙藏摩尼宝光明。钵昙摩光明。夜光摩尼净宝光明。大灯摩尼净宝光明。普照诸方摩尼光明。又出十种大香电光。雨十种云。出过诸天。谓十种黑栴檀云。十种曼陀罗华云。十种庄严云。十种鬘云。十种杂色衣云。十种宝云。十种天子云。十种天女云。十种菩萨云。常乐闻法。尔时休舍优婆夷。处金色藏座。海藏宝庄严网罗覆其身。吉由罗庄严出过诸天。大摩尼网庄严其首。师子珠宝无量如意净摩尼宝严饰其身。无量亿众恭敬围绕合掌而住。东方无量众生。诸梵天王梵身大梵梵辅。他化自在天王。乃至人及非人。一切诸王。来诣其所。南西北方四维上下亦复如是。其有得见此优婆夷者。一切众病皆悉除愈。心净离垢拔邪见刺。除灭障碍净无碍地。于彼地中长养善根成就诸根方便。摄一切智。一切陀罗尼门。一切三昧门。皆现在前。发一切愿门。究竟一切行门。出生一切净门。其心广大。出生一切通。得无碍身靡所不至。尔时善财童子。入普庄严园林。周遍观察。见休舍优婆夷处金色座。往诣其所。头面礼足绕无数匝。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。唯愿为我具足演说。答言。善男子。我唯成就一法门。若见闻念知亲近我者。皆悉不虚。善男子。若有众生。不种善根。不亲近善知识。不为诸佛所护念者。彼诸众生不能见我。善男子。若有众生。能见我者。则于阿耨多罗三藐三菩提得不退转。东方诸佛常来我所。处宝师子座为我说法。南西北方四维上下一切诸佛悉来我所。处宝师子座为我说法。善男子。我常见诸佛菩萨。未曾远离。善男子。我此大众有八万四千亿菩萨。皆我同行于阿耨多罗三藐三菩提得不退转。此普庄严园林一切众会。亦于阿耨多罗三藐三菩提得不退转。善财白言。大圣。发菩提心来。为久如耶。答言。善男子。我念过去。于锭光佛所。出家求道净修梵行。恭敬供养闻法受持。次于离垢佛所。出家求道净修梵行。恭敬供养闻法受持。次于妙幢佛。妙德佛。功德藏佛。毗楼遮那佛。普眼佛。梵寿佛。自在佛。善天佛。善男子。我于如是等三十六恒河沙佛所。出家求道净修梵行。恭敬供养闻法受持。了知一切诸佛智慧。初发菩萨心。充满法界。无量大悲摄取众生。发诸菩萨无量大愿。究竟十方法界。无量大悲普覆众生。于一切刹一切劫中。修习菩萨无量诸行无量三昧力。不舍不转菩萨正道。菩萨无量陀罗尼力。善能护持一切众生。菩萨无量净智慧力。方便正念普照三世。菩萨无量诸通明力。遍游一切诸世界网。菩萨无量诸辩才力。能以一言悦一切众。善男子。我有菩萨无量自在神力。能以一身满一切刹。善财白言。大圣久如当成阿耨多罗三藐三菩提。善男子。菩萨不为教化一众生故发菩提心。不为教化百众生。乃至不为教化不可说不可说转众生故发菩提心。广说如阿僧祇品。不可教化一世界众生故发菩提心。乃至不为教化不可说不可说世界众生故发菩提心。不为教化阎浮提微尘等众生故。不为教化三千大千世界微尘等众生故。乃至不为教化不可说不可说三千大千世界微尘等众生故发菩提心。菩萨不为恭敬供养一如来故发菩提心。乃至不为恭敬供养不可说不可说诸如来故发菩提心。菩萨不为净一刹故发菩提心。乃至不为净不可说不可说刹故发菩提心。菩萨不为净阎浮提微尘等刹故发菩提心。乃至不为净不可说不可说三千大千世界微尘等刹故发菩提心。菩萨不为护持一佛法故发菩提心。广说如上。菩萨不为满一愿故发菩提心。不为庄严一刹故。不为知一佛眷属故不为受持一佛法故。不为知一众生心海故。不为度一众生根海故不为知一世界诸劫次第成败故不为知一众生烦恼习气故。不为断一众生烦恼故。不为满一众生行故。发菩提心。欲教化一切众生故发菩提心。欲恭敬供养一切诸佛。欲严净一切佛刹。欲守护受持一切佛法。欲满足一切大愿。欲知一切佛眷属。欲知一切众生心海。欲知一切众生心心所行。欲知一切众生诸根轮。欲知一切世界一切劫数次第成败。欲知一切众生烦恼习气。欲断一切众生烦恼。欲满一切众生行故发菩提心。善男子。略说菩萨有如是等百万阿僧祇方便法门。菩萨悉应究竟了知。随顺智慧。究竟修习菩萨等行。净一切佛刹。心无倒惑。善男子。是故我发此愿。净一切刹。我愿乃满。断一切众生烦恼习气。我愿乃满。大圣。此法门者。名为何等。善男子。此法门名离忧安隐幢。我唯知此法门。诸大菩萨其心如海。悉能容受一切佛法。我当云何能知其行。诸菩萨心坚固正直。如须弥山。诸大菩萨则为见药。若有见者除灭烦恼。诸大菩萨则为净日。除灭一切众生痴闇。诸大菩萨则为大地。悉能载持一切众生。诸大菩萨则为智风。长养一切众生实义。诸大菩萨则为自在。以净智光普照一切。诸大菩萨则为庆云。随其所应雨甘露法。诸大菩萨则为净月。放诸功德光明之网。诸大菩萨则为帝释。悉能守护一切众生。我当云何能知其行。善男子。于此南方有一国土。名曰海潮。彼有仙人名毗目多罗。善能解说菩萨诸行。汝诣彼问。时善财童子。头面礼足绕无数匝。观察无厌悲泣流泪。正念思惟。得菩提难。遇善知识难。得与上人共同止难。得菩萨诸根难。满足菩萨正直心难。值遇同意善知识难。观真实难。如法正教难。出生妙心难。念一切智难。长养法明难。作是念已辞退南行。

　　尔时善财童子。思惟随顺菩萨正教。净菩萨行。心能长养菩萨德力。心见诸佛。心欲菩提。心能发起长养大愿。心照十方一切诸法。心见法实。心覆一切无有散乱。心净智慧。观诸法界除灭痴闇。心净正直除灭障碍。心能降伏一切众魔。渐渐游行至海潮国。周遍推求仙人毗目多罗。时彼仙人在大林中。阿僧祇树庄严此林。宝叶普覆。诸华果树常以严饰。宝树雨宝遍散其地。大栴檀树周匝行列。诸沉水树常出妙香。尼拘律树。阎浮檀树。雨甘香果。优钵罗。钵昙摩。分陀利华。以为庄严。尔时善财。见彼仙人在此林中。服树皮衣萦发草坐。一万仙人以为眷属。如栴檀林栴檀围绕。往诣其所五体敬礼。念善知识能开导我萨婆若门。念善知识现真实道。念善知识能安置我一切智地。念善知识然智宝灯。明净慧光长养十力智慧光明。善知识道即一切智无尽之藏。善知识为灯。照一切智境界故。善知识为桥。度生死故。善知识为盖。生大慈力覆一切故。善知识为不虚。照一切法真实相故。善知识为海潮。满足大悲故。作是念已绕无数匝合掌而立。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。时彼仙人。观察大众而作是言。汝等当知。此童子者。已发阿耨多罗三藐三菩提心。请一切众生普施无畏。饶益一切众生。向深智海。欲饮一切诸佛法雨。欲尽一切法海源底。欲成世间智慧大海。欲兴大悲重云。欲雨甘露法雨。欲出世间明净智月。欲灭世间诸烦恼闇。欲长养一切众生善根。尔时大众。各持种种金色妙华香可悦乐。散童子上。头面礼足曲躬敬绕。作如是言。此童子者。悉能救护一切众生。灭三恶道。离阎罗趣一切诸难。消竭欲海除灭苦阴。舍愚痴闇断贪爱缚。能升功德金刚围山。建立世间智慧须弥。于世间出明净智日。显曜一切善根诸法。示导世间明识善恶。时彼仙人。告大众言。若有能发阿耨多罗三藐三菩提心者。得一切智。净一切佛功德之地。时彼仙人告善财言。善男子。我已成就菩萨无坏幢智慧法门。善财白言。大圣。彼法门者。境界云何。时彼仙人即申右手摩善财顶。摩已执善财手。即时善财自见其身。在于十方十佛世界微尘等佛所。见彼诸佛相好庄严。以阿僧祇宝珍玩之具。庄严其刹。又见彼佛眷属大海。所从闻法悉能受持。乃至不失一句一味。分别受持正法梵轮。受诸法云入佛大愿。净修诸力清净愿行。究竟诸功德藏。见彼诸佛。随应化度一切众生。见一切佛清净圆满大光明网。见已随顺无碍智慧光明。究竟佛力。或自见身。于一佛所。一日一夜。或复自见于余佛所。七日七夜。如是次第。于余佛所。或有半月一月。一岁百岁千岁。或百千岁百千亿岁。或百亿那由他岁。或半劫一劫百劫千劫百千劫。或百亿那由他劫。乃至不可说不可说那由他劫。或阎浮提微尘等劫。乃至不可说不可说世界微尘等劫。尔时善财。为无坏幢智慧法门照故。得明净藏三昧。无尽法门三昧照故。得游一切方陀罗尼光明。金刚圆满光明法门照故。得分别智意楼阁三昧。住平地庄严法藏般若波罗蜜精进照故。得佛虚空藏三昧光明。一切诸佛法轮三昧光明相照故。得三世圆满智无尽光明。时彼仙人放善财手。尔时善财即自见身还在本处。时彼仙人问善财言。汝忆念耶。答言唯然。大圣。善知识力故。善男子。我唯知此菩萨无坏幢智慧法门。我岂能知大菩萨行。诸大菩萨。皆得一切众生自在三昧。于一切时轮而得自在。出生诸佛无尽智慧。证一切佛严净慧灯。于一念中了三世事。于一切世间现净慧身。充满法界。随众生所应悉现其前。了知一切众生所行。圆满清净悉可爱乐。我岂能知大菩萨行。妙功德愿。严净佛刹。善察论机。智慧境界。甚深三昧。神力自在。解脱境界。游戏神通。法身音声。究竟智慧。如是等事非我境界。善男子。于此南方。有一国土。名曰进求。有婆罗门名方便命。汝诣彼问。云何菩萨向菩萨道。修菩萨道。时善财童子。欢喜无量。恭敬礼已绕无数匝。瞻仰观察辞退南行。

**大方广佛华严经卷第四十九**

入法界品第三十四之五
--------------------

　　尔时善财童子。为无坏幢智慧法门所照。决了诸佛不可思议自在神力。善知菩萨不可思议法门。又不可思议菩萨三昧智慧。以照其心。得一切时三昧光明。得一切相三昧境界光明。得明净智。令一切众生得胜妙处。得一切至处道法门。随顺世间行。心无有二。以明净智普照境界。得一切声闻明净忍藏。得无生忍知法实相。常行菩萨行。不舍菩萨心。增长萨婆若心。得十力明普照一切。乐妙法音心无厌足。如说修行住萨婆若。究竟一切智境界。出生无量菩萨庄严心。满足菩萨清净大愿。于一念顷。遍至一切诸佛刹网。教化成熟无量众生海。心无懈倦。悉见菩萨无量行境界。悉分别见一切世间。见诸佛刹种种庄严。于微细境界。悉能安置无量世界。又能见彼种种庄严。悉能分别无量世界诸语言法。又知无量众生欲乐。知诸众生无量所行。以无量方便教化众生。善知殊方。随其所应化度众生。念善知识渐渐游行至进求国。周遍推求彼婆罗门。时婆罗门。修诸苦行求一切智四面火聚犹如大山。中有刀山高峻无极。从彼山上自投火聚。尔时善财。诣婆罗门。头面礼足合掌而立。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。愿为我说。答言。善男子。汝今若能登此刀山投火聚者。菩萨诸行皆悉清净。尔时善财。作如是念。得人身难。离诸难难。得无难难。得净法难。值佛世难。具诸根难。闻佛法难。遇善知识难。得与同止难。得闻正教难。得正命难。顺趣正法难。此将非魔魔所使耶。非善知识而现善知识相。将非恶菩萨耶。而今为我作寿命难。作善根难萨婆若难。此非正教险恶道耳。远离法门萨婆若等一切佛法。作是念时。十万梵天在虚空中。作如是言。善男子。莫作是念。莫作是念。此是大圣。具足金刚智慧光明。精进不退。悉已究竟一切境界。欲竭一切众生贪爱大海。欲裂一切诸邪见网。欲烧一切众生烦恼。除灭愚闇普照一切。令一切众生离生死险难。除灭三世愚痴闇冥。放净光明普照一切。时诸梵天及自在天。众生主天等诸邪见天。作如是言。我造众生。我为一切世间最胜。我为最上。我为第一。是诸天等。见婆罗门修大苦行。五热炙身。见如是已。各于诸禅不得滋味。来诣其所。时婆罗门。以自在力而为说法。令灭邪见舍离我心。发大慈悲普覆众生。长养菩提正直之心。开四种道求佛法身。随所应化悉能示现。佛微妙音一切悉闻无有障碍。复有一万魔。在虚空中。以种种摩尼宝华散婆罗门。告善财言。善男子。此婆罗门苦行力故。放大光明。令我宫殿诸庄严具悉如聚墨。我不复乐。即与无量诸天天女眷属围绕来诣其所。为我说法。悉于阿耨多罗三藐三菩提得不退转。复有一万他化自在天。在虚空中。各持天华恭敬供养。作如是言。善男子。此婆罗门苦行力故。放大光明。令我宫殿诸庄严具悉如聚墨。我不复乐。即与眷属来诣其所。为我说法。令我于心而得自在。于烦恼中而得自在。于受生中而得自在。除灭障碍而得自在。于一切三昧而得自在。于庄严具而得自在。于寿命中而得自在。乃至令我于一切佛法而得自在。复有一万化自在天。在虚空中。以天妓乐恭敬供养。作如是言。善男子。此婆罗门五热炙身。放大光明。照我宫殿及庄严具。照已悉令我等不乐五欲不求欲乐身心柔软。与眷属俱来诣其所。为我说法。净心。明净心。善奇特心。柔软心。欢喜心。乃至逮得清净十力。长养离生出生无量清净之身。乃至得佛清净法身。得清净口。微妙音声遍至一切无所障碍。乃至得一切智。复有一万兜率陀天。与其眷属在虚空中。雨一切末香云。恭敬供养。作如是言。善男子。此婆罗门五热炙身时。我自于宫殿不乐须臾来诣其所。为我解说无著之法。少欲知足。长养善根。发菩提心。乃至究竟一切佛法。复有一万诸天三十三天及阿修罗。与眷属俱在虚空中。雨曼陀罗华云。摩诃曼陀罗华云。恭敬供养。作如是言。善男子。此婆罗门五热炙身时。我于天乐不须臾乐着。来诣其所。为我说法。远离欲乐。乃至为我说无常法变易不住。断除一切放逸高慢。长养发起菩提之心。又善男子。我见此婆罗门时。须弥山顶六种震动。我于尔时。心大恐怖。专求一切智。复有一万大龙王。伊那槃那难陀跋难陀等。兴黑栴檀香云。诸龙王女出妙乐音。雨天华云天香水云。恭敬供养。作如是言。善男子。此婆罗门五热炙身时。放大光明。普照一切龙王宫殿。令诸龙王离热沙苦金翅鸟怖。灭嗔恚热身体清凉。发欢喜心。发喜心已。而为说法。厌恶龙趣至诚悔过除灭业障。发阿耨多罗三藐三菩提心。乃至住一切智。复有一万夜叉王。种种供养此婆罗门及以善财。作如是言。善男子。此婆罗门五热炙身时。我及罗刹鸠槃荼等。悉于众生发大慈心。无所娆害。慈心力故。不乐宫殿。与眷属俱来诣其所。彼婆罗门。以大慈心荫覆我等。令我欢喜身心柔软安隐快乐。为我说法。乃至令无量夜叉罗刹鸠槃荼等。发阿耨多罗三藐三菩提心。复有一万乾闼婆王。在虚空中。作如是言。善男子。此婆罗门五热炙身时。放大光明照我宫殿。悉令我等得不思议乐。来诣其所。为我说法。乃至令发阿耨多罗三藐三菩提心得不退转。复有一万阿修罗王。在虚空中。右膝胡跪一心合掌。恭敬供养。作如是言。善男子。此婆罗门五热炙身时。一切阿修罗宫殿大地大海皆悉震动。我等尔时除灭高心。来诣其所。为我说法。远离一切谄曲幻心。得深法忍。安住不动。具足十力。复有一万迦楼罗王。勇力持等。化为外道童子。在虚空中。作如是言。乃至为我说法。安立大慈。赞叹大悲。度生死海。没于五欲泥者。叹净直心门。生慧方便翅。随其所应皆悉化度。复有一万紧那罗王。在虚空中。作如是言。善男子。此婆罗门五热炙身时。于我宝多罗树中。金铃网中。宝璎珞中。诸宝树中。种种乐器中。自然演出微妙音声。佛声法声比丘僧声。不退转诸菩萨声。菩提心声。某方某国有某菩萨。发菩提心。修行苦行。修大布施。庄严道场。往诣道场。成正觉声。善男子。我闻是声即大欢喜来诣其所。为我说法。令无量众生于阿耨多罗三藐三菩提得不退转。复有无量欲界诸天。在虚空中。供养恭敬。作如是言。善男子。此婆罗门五热炙身时。放大光明。乃至普照阿鼻地狱。除灭苦痛。若有众生见斯光者命终生天。知报恩故舍五欲乐。来诣其所乐观无厌。为我说法。乃至令无量众生发菩提心。尔时善财童子。闻奇特法。心大欢喜。于婆罗门所。发起真实善知识心。头面礼足。如是白言。向疑圣教。违知识教。唯愿大圣。受我悔过。时婆罗门。为善财童子。而说偈言。

　　欲求菩提者　　当顺知识教

  　　除灭诸疑惑　　一心常恭敬

  　　修习于正道　　知法真实相

  　　安住于道场　　成就佛菩提

　　尔时善财童子。即登刀山自投火聚。未至中间。即得菩萨安住三昧。既至火焰。复得菩萨寂静安乐照明三昧。得三昧已。白言。甚奇。大圣。如是刀山及大火聚。我身触时安隐快乐。时婆罗门。告善财言。善男子。我唯成此菩萨无尽法门。明净法王诸菩萨行。满足诸愿。悉灭众生烦恼邪见。得不退转。不可尽心。离懈怠心。一切无畏。得金刚那罗延藏。究竟大境界。无有疲倦。远离诸垢。不动如风轮。精进不退。以大庄严而自庄严。饶益众生。如是法门。我当云何能知能说。善男子。于此南方有城名师子奋迅。有一童女名弥多罗尼。汝诣彼问。云何菩萨学菩萨行。修菩萨道。时善财童子。头面礼足绕无数匝。观察无厌辞退南行。

　　尔时善财童子。起不可思议恭敬之心。好乐净法专向大乘。求诸佛智亲近如来。观法境界无所障碍。决定实际住实境界。至三世际。解了三世如虚空际。决定了知三世法际。不作法际住无碍际。不违业际。决定了知佛际非际。住如来住。灭一切妄想。不着一切佛。一切眷属。一切世界。知一切众生非我无实。一切音声离语言道。解一切色犹如电光。渐渐南行。至彼城已。周遍推问弥多罗女。为在何所。时有人答。今在师子幢王宫内。闻已即诣门下。求见彼女。时无量人众悉入宫中。善财问言。诸人今者为诣何所。答言。我等欲诣弥多罗女听受正法。尔时善财。作如是念。此王宫门。自在出入无所障碍。善财即入。见彼女人。处在明净宝藏法堂。地玻璃色。琉璃为柱。金刚为壁。阎浮檀金栏楯窗牖。光明普照。阿僧祇摩尼宝而庄校之。又千宝藏摩尼宝镜圆满庄严。众生所乐明净妙宝。以为严饰。又阿僧祇摩尼宝网。罗覆其上。百千金铃出微妙音。有如是等不可思议众宝校具。庄严讲堂。见彼女人。身如真金。目发绀色。处净水香宝师子座。覆以金网。敷众宝衣。大众围绕。以梵音声而为说法。见已头面礼足绕无数匝。合掌恭敬于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。答言。善男子。汝谛观此法堂庄严。尔时善财。见一一琉璃柱中。一一金刚壁中。一一摩尼镜中。一一形像中。一一宝中。一一庄严中。一一金铃中。一一宝树中。一一宝形像中。一一宝璎珞中。悉见法界等一切如来。从初发心。修菩萨行。成满大愿。功德庄严。成等正觉。转净法轮。乃至示现无余涅槃。如净水中见月影像。善财童子。于一切境界庄严具中。见一切佛。从初发心。乃至示现无余涅槃。亦复如是。皆是彼女过去善根依果力故。尔时善财。正念诸佛。恭敬合掌。白言大圣。此何法门。答言。善男子。是般若波罗蜜普庄严法门。我于三十六恒沙佛所。修此法门。彼诸如来各以异门。令我入此般若波罗蜜普庄严法门。善财白言。大圣。此法门者。境界云何。答言。善男子。我入此法门。正念思惟。分别受持。生平等时。得普门陀罗尼等百万阿僧祇陀罗尼门。以为眷属。所谓佛刹陀罗尼门。佛陀罗尼门。法陀罗尼门。众生陀罗尼门。过去陀罗尼门。未来陀罗尼门。现在陀罗尼门。安住实际陀罗尼门。功德陀罗尼门。功德具陀罗尼门。智陀罗尼门。智具陀罗尼门。诸愿陀罗尼门。分别诸愿陀罗尼门。行陀罗尼门。修集行陀罗尼门。净行陀罗尼门。满足行陀罗尼门。业陀罗尼门。不违业陀罗尼门。业流陀罗尼门。业所作陀罗尼门。远离恶业陀罗尼门。向正业陀罗尼门。业自在陀罗尼门。善行陀罗尼门。善行三昧陀罗尼门。三昧陀罗尼门。随顺三昧陀罗尼门。分别三昧陀罗尼门。无坏三昧陀罗尼门。诸通明陀罗尼门。心海陀罗尼门。种种心陀罗尼门。净心地陀罗尼门。普照重恶心陀罗尼门。心喜调御师陀罗尼门。发起众生陀罗尼门。烦恼陀罗尼门。习气陀罗尼门。烦恼方便陀罗尼门。欲陀罗尼门。众生所行陀罗尼门。众生种种业行陀罗尼门。众生世间自性陀罗尼门。众生相陀罗尼门。方陀罗尼门。说法陀罗尼门。大悲陀罗尼门。大慈陀罗尼门。寂灭陀罗尼门。诸言语道陀罗尼门。方便非方便陀罗尼门。随顺陀罗尼门。分别陀罗尼门。摄取陀罗尼门。无碍实际陀罗尼门。普陀罗尼门。佛法陀罗尼门。菩萨法陀罗尼门。缘觉法陀罗尼门。声闻法陀罗尼门。世间法陀罗尼门。世界起陀罗尼门。世界灭陀罗尼门。世界形色陀罗尼门。净世界陀罗尼门。垢世界陀罗尼门。于净世界现垢浊刹陀罗尼门。于垢世界现清净刹陀罗尼门。纯净世界陀罗尼门。纯垢世界陀罗尼门。平等世界陀罗尼门。翻覆世界陀罗尼门。伏住世界陀罗尼门。入因陀罗网陀罗尼门。回转世界陀罗尼门。住相陀罗尼门。小处置大陀罗尼门。大处置小陀罗尼门。分别佛身陀罗尼门。放佛庄严光明网陀罗尼门。分别如来圆满音声陀罗尼门。佛正法轮陀罗尼门。生佛法轮陀罗尼门。分别佛法轮陀罗尼门。无坏佛法轮陀罗尼门。佛辩法轮陀罗尼门。向佛法轮陀罗尼门。能作佛事陀罗尼门。向诸佛众陀罗尼门。分别诸佛大众陀罗尼门。诸佛无尽大眷属海陀罗尼门。普照佛力陀罗尼门。如来三昧陀罗尼门。如来三昧神力自在陀罗尼门。究竟佛事陀罗尼门。住佛所住陀罗尼门。佛持陀罗尼门。佛化陀罗尼门。佛知众生心心所行陀罗尼门。佛神力自在陀罗尼门。住兜率天陀罗尼门。乃至示现入般涅槃陀罗尼门。饶益无量众生陀罗尼门。诸甚深法陀罗尼门。诸庄严法陀罗尼门。菩提心色法方便陀罗尼门。菩提心起色陀罗尼门。愿色陀罗尼门。行色陀罗尼门。通明色陀罗尼门。出生死色陀罗尼门。清净智色陀罗尼门。清净慧色陀罗尼门。菩提无量色陀罗尼门。自心净色陀罗尼门。善男子。我唯知此般若波罗蜜普庄严法门。诸大菩萨心如虚空。入深法界功德成满。安住出世法。远离世间行。具足清净离痴慧眼。决定了知无量法界。智慧无量与虚空等。得无碍眼。于一切境界无所障碍。住无碍地藏。普照一切。善能分别一切法义。一切世间无能坏者。行世间行无所染着。善巧方便。饶益摄取一切众生。随其所应悉能示现。于一切时转正法轮而得自在。如是功德。我当云何能知能说。善男子。于此南方。有一国土。名曰救度。彼有比丘名曰善现。汝诣彼问。云何菩萨学菩萨行。修菩萨道。时善财童子。头面礼足。绕无数匝。辞退南行。

　　尔时善财童子。正念思惟甚深法门。思惟甚深法界。思惟甚深法地。思惟甚深众生。思惟甚深诸行。思惟甚深众生心流。思惟甚深众生如光。思惟甚深诸法之性。思惟甚深众生语法。思惟甚深法界圆满庄严。思惟甚深种诸业行。思惟甚深世间业所庄饰。渐渐游行至救度国。于城都聚落村邑市里。仙人住处山林旷野。周遍推求善现比丘。见彼比丘在林经行。形貌端严颜容姝妙。其发右旋如绀青色。顶有肉髻身色紫金。其目长广如青莲华。唇口丹色如频婆果。颈项圆直修短得所。胸有德字。胜妙庄严。七处平满。其臂纤长。手指缦网。金轮庄严。佣髀鹿腨。腰腹不现。师子上身如净居天。其身圆满如尼拘树王。相好庄严。如雪山王。出诸良药。圆光一寻。诸根调伏。目视安谛。智慧无碍。犹如大海其心不动。一切世间。所不能坏。天龙八部恭敬围绕。彼比丘经行时。地天。持地步天。出宝莲华随覆其迹。无尽圆满天。除灭众闇。觉天。雨杂华云。不动藏天。现诸宝藏。普光胜虚空天。庄严虚空。妙德海天。散宝供养。离垢藏须弥山天。合掌礼侍恭敬供养。无碍力天。起香华风云而供养之。夜天。以庄严身五体敬礼。常觉日天。持明净宝幢。庄严虚空除灭闇冥。尔时善财。往诣其所。头面礼足。白言大圣。我向阿耨多罗三藐三菩提。求菩萨行。我闻大圣。善能开导诸菩萨道。云何菩萨学菩萨行。修菩萨道。愿分别说。答言。善男子。我年既少出家日近。自我生来。于三十八恒沙佛所。净修梵行。或于一佛所。七日七夜净修梵行。或余佛所。半月一月。一岁百岁。亿那由他岁。乃至不可说不可说岁。或一小劫半劫一劫。或阿僧祇劫。乃至不可说不可说阿僧祇劫。净修梵行。彼诸佛所。闻法受持。不违其教。庄严诸愿。究竟净修菩萨诸行。具足六波罗蜜。知菩提境界。知种种法轮。守护佛法。乃至正法灭尽。严净一切诸佛世界。出生三昧大愿力故。究竟菩萨一切净行。出生菩萨一切行愿力故。净一切佛诸波罗蜜。出生普贤诸行力故。善男子。我不离此经行处。悉见十方。智慧无碍故。一切法界。悉现在前。于一念中。过不可说不可说诸世界故。于一念中。严净不可说诸佛世界。出生大愿力故。不可说不可说众生方便门。悉现在前。具十力智。出生普贤菩萨行愿力故。见不可说不可说诸佛。悉现在前。于一念中。恭敬供养不可说不可说世界微尘等佛恭敬供养如来愿力故。能闻受持不可说不可说诸佛法云。分别了知阿僧祇诸法趣。出生法轮陀罗尼力故。不可说不可说菩萨行。悉现在前。一切诸行皆悉清净。满足菩萨因陀罗网行愿力故。不可说不可说诸三昧海。悉现在前。一切三昧皆悉净。满一三昧。出生一切三昧力故。不可说不可说诸根海。皆现在前。一切根轮。随顺时轮。出生安住诸根际愿力故。不可说不可说时轮。悉现在前。能一切时转净法轮。出生究竟众生愿力故。一切三世海。悉现在前。分别一切世界三世。出生随顺智慧光明愿力故。善男子。我唯知此随顺菩萨灯明法门。诸金刚灯菩萨生诸佛家。具足成就不死命根。无尽智慧。成无坏身肢体具足。随其所应悉能显现。具妙形色世无伦匹毒刃火灾所不能害。身如金刚不可沮坏。降伏众魔制诸外道。身真金色超出世间。随其所应无不闻见。普观世间雨甘露法。普照一切灭诸障碍。见者无厌。拔断一切诸不善根。起妙善根。难遇难见。我当云何能知能说彼功德行。善男子。于此南方。有一国土名曰输那。彼有童子名释天主。汝诣彼问。云何菩萨学菩萨行。修菩萨道。时善财童子。专求菩萨庄严正道。菩萨诸力照心修行。菩萨无坏无尽诸功德行。成满菩萨坚固大愿。以大庄严而自庄严。一切无畏。不退坚固正直之心。受持一切菩萨行云。受持菩萨正法之云。而无厌足。恭敬一切菩萨功德。摄取一切众生。常欲超出生死旷野。乐欲见闻恭敬亲近。于善知识心无厌倦。头面礼足恭敬无量。随顺教诲辞退南行。

　　尔时善财童子。与天龙大众眷属围绕。至输那国。周遍推求释天主童子。时虚空中有诸天龙。而告之曰。善男子。此童子。在善城门外河水之侧尔时善财。见释天主与一万童子弄沙嬉戏。即诣其所。头面礼足绕无数匝。合掌恭敬于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。唯愿解说。答言。善男子。文殊师利。教我相黡子法。算数法。印法。我因知此三种法故。得一切巧术智慧法门。善男子。我因此法门故。知黡子算数印性。疾病中毒。为鬼所著。诸魔所持。悉能消伏。立大小城都邑聚落善恶之相。田业商估一切众生身肢节相。善趣恶趣行业之相。知此众生之于善趣。知此众生之于恶趣。此声闻。此缘觉。此如来地。诸方便相。如是等事我悉了知。普令众生修学此法。复次善男子。我亦了知菩萨算数之法。所谓百千为一罗叉。百千罗叉为一拘利。百千拘利为一那由他。广说如阿僧祇品。善男子。若有无量百由旬等大沙聚。我悉分别算知其数。善男子。如算法能知沙聚。算知东方一切世界。南西北方四维上下亦复如是。算知一切世界中。一切劫。一切佛。一切法。一切菩萨。一切业。算数了知。一切世界中。一切四谛名号。亦复如是。善男子。我唯知此巧术智慧法门。诸大菩萨深入一切算数法门。算数一切法。深入三世算数之法。算数一切众生。算数一切法。算数一切佛。算数一切佛名号。算数一切菩萨。一切算数转自在轮。菩萨我当云何能知能说彼功德行。发明境界。赞叹诸力。显正直心。说功德具。说诸大愿。显现清净诸波罗蜜。说功德藏胜妙智慧。善男子。于此南方。有城名曰海住。有优婆夷名曰自在。汝诣彼问。云何菩萨学菩萨行。修菩萨道。时善财童子。闻善知识教欢喜无量。得未曾有奇特正直心宝。其心弘广普覆众生。得算数诸佛次第出世自在法门。净法圆满智慧究竟。分别显现一切诸趣。于三世境界无所障碍。出生无尽功德海心。得大智慧自在光明。断三界缚。头面礼足。右绕三匝。辞退南行。

　　尔时善财童子。于善知识心无厌足。犹如大海吞纳众流。善知识日。明净慧光开发其心。犹莲华敷。长养一切善根萌芽茎节枝叶功德大树。善知识月。能以清凉教法光明。除众热恼。善知识者如夏雪山。众兽所集乐。善知识心。犹如大海众宝充满。善知识教。长养法身。如阎浮树华果具足。心常乐住。善知识教法。譬如龙王于虚空中神变自在。善知识教起大宝山。显现一切。以善知识教而自围绕。犹如帝释降阿修罗无能坏者。渐渐游行至海住城。周遍推求自在优婆夷。时有人言。善男子。此优婆夷。在此城中深宫之内。善财闻已。往诣宫门敬心而立。彼优婆夷所住之处。广博严饰。众宝垣墙。周匝围绕。开置四门。阿僧祇宝以为庄严。善财进入见优婆夷。处师子座年在盛美。容色殊妙观者无厌。除庄严具素服被发。身色光明除佛菩萨余无能及。于其宫内敷十亿床出过天人。菩萨宿世行业所造。衣服饮食众妙宝物诸庄严具。常开四门周给一切而无穷尽。一万女众眷属围绕。容色威仪悉如诸天。犹如庄严众妙宝树。口常演出天妙音声。敬乐观察此优婆夷。礼拜供养。彼诸女身常出妙香普熏大城。若有闻者。皆得不退菩提之心。无怒害心。无怨敌心。无悭嫉心。无幻伪心。无谄曲心。无贪爱心。无嗔恚心。无懈怠心。无量心。平等心。大慈心。益众生心。净持戒心。无求欲心。闻彼音声皆悉欢喜身心柔软。其有见者皆得离欲。尔时善财。头面礼彼优婆夷足。敬心右绕于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。答言善男子。我成就无尽功德藏庄严法门。以一器食施百众生。随其所欲皆得充满千众生。百千众生。亿众生。千亿众生。百千亿众生。那由他众生。百那由他众生。百千那由他众生。乃至不可说不可说众生阎浮提微尘等众生。乃至不可说不可说佛刹微尘等众生。随其所欲皆悉充满而无损减。又复施与上味美膳辇舆衣服华鬘妙香末香涂香宝庄严具。又施床座车乘妙盖幢幡。如是等种种诸物。随其所欲悉令充满皆大欢喜。善男子。于东方一世界。乃至不可说不可说世界。阎浮提微尘等世界。乃至不可说不可说佛刹微尘等世界中。一切声闻缘觉。食我食已。悉成道果。又于东方。乃至不可说不可说佛刹微尘等世界中。一生补处菩萨。食我食已。降魔成道。南西北方四维上下亦复如是。善男子。汝见我此一万眷属女不。唯然已见。善男子。如是等百万阿僧祇菩萨。悉我同行。同愿。同善根。同修道。同欲性。同净正念。同清净趣。同菩提无量。同得诸根。同心依果。同境界。同正趣离生。同真实义。同明正法。同具菩萨清净妙色。同无量力。同坚精进。同正法音。同语言道。同诸功德。同清净业。同清净报。同清净大悲救护一切。同清净业不违因缘。同清净口业。于一切佛众随其所应悉为说法。同恭敬供养诸佛。同决定知一切诸法。同得菩萨清净诸地。此诸菩萨。取我器食。于一念顷遍游十方。供养一切声闻缘觉菩萨诸佛。及施饿鬼悉令满足。而我器食无所损减。善男子。我此器食。随应诸天悉令充满。乃至施人亦复如是。善男子。且待须臾汝自见之。善财即见无量人众从四门入。彼优婆夷皆令安坐。随所适乐悉令充悦。善男子。我唯得此无尽功德藏庄严法门。诸大菩萨无尽功德藏海。犹如虚空。以无量功德熏修其心。如随意宝。满足一切众生愿故。大功德城悉灭一切诸贫苦故。功德须弥雨众宝故。大功德藏开法城门故。功德灯明灭贫闇故。大功德盖胜妙善根覆一切众生故。我当云何能知能说彼功德行。善男子。于此南方有城。名曰大兴。彼有长者名甘露顶。汝诣彼问。云何菩萨学菩萨行。修菩萨道。时善财童子。头面礼足绕无数匝。忆念不舍辞退南行。

**大方广佛华严经卷第五十**

入法界品第三十四之六
--------------------

　　尔时善财童子。得无尽功德光明法门。正念思惟彼功德海。观察彼虚空功德。趣彼功德聚。登彼功德山。摄彼功德藏。尽彼功德底。度彼功德海。净彼圆满功德。周遍观察彼诸功德。随彼功德藏。持彼功德教。净彼功德性。渐渐游行至大兴城。周遍推求长者甘露顶。乐求善知识。以善知识熏其身心。于善知识起正直心。观善知识常无厌足。学善知识勇猛精进。求善知识一切善根。同善知识一切善根。于善知识无嫌恨心满功德藏。学善知识种种方便。虽不由他悟。而常亲近诸善知识。长诸善根。净修菩提正直之心。增长一切菩萨诸根。成就一切善根。满足大愿。发广大悲。近一切智。不离诸佛。增长普贤菩萨所行。如来光明常照其心。尔时善财。见甘露顶。于彼城内。处七宝堂阿僧祇宝师子座上。金刚伊尼罗宝以为座足。离垢宝藏而以校饰。五百宝像以为庄严。建众宝幢。垂宝幡缯。张众宝帐。无量宝网罗覆其上。有人手执阎浮檀金盖。琉璃为竿。复有执持离垢宝佛。侍立左右。众妙杂香而以熏之。雨天华云。作五百种胜妙妓乐。娱乐城内。一万大众周匝围绕。颜容姝妙天人无伦。成就菩萨直心。庄严众生。悉常随顺甘露顶教。宿世同修诸善根故。尔时善财。头面礼足绕无数匝。恭敬合掌于一面住。白言大圣。我为利益一切众生故。发阿耨多罗三藐三菩提心。所谓灭一切众生苦恼。令安隐住究竟快乐。度生死海到法宝洲。消竭贪爱修大悲念。除五欲渴乐一切智。令究竟度生死旷野。常乐一切诸佛功德。超出三界至萨婆若城。而未知菩萨云何学菩萨行。修菩萨道。摄一切众生。长者答言。善哉善哉。童子。乃能发阿耨多罗三藐三菩提心。若能发心学菩萨道。修菩萨行。此人难得。求善知识。见善知识。亲近恭敬。于善知识其心不退而无厌足。善男子。汝见我此一万眷属不。唯然已见。我本为彼说种种法。令发阿耨多罗三藐三菩提心。生如来家修白净法。满足无量诸波罗蜜。具佛十力。离世间姓立如来姓。坏生死轮转净法轮。灭三恶道立正法趣。善男子。当知菩萨悉能救护一切众生。善男子。我成就此如意功德宝藏法门。随其所须悉满彼愿。谓以众宝车乘象马僮仆。衣服饮食香华末香。灯明汤药幢幡缯盖。随意眷属天冠宝饰。一切珍玩资生之具。尽给施之。乃至以法广施众生。善男子。且待须臾。汝自见之。即时善财。见诸方国城邑聚落。一切众生来诣其所。悉命令坐。时甘露顶。仰视虚空。随诸来会一切所须悉从空下。满足其愿。既充愿已。为说正法。悉令长养诸功德藏。消生死爱渴仰佛法。乃至具足大人味味之相。灭贫穷苦富甘露财。降伏众魔无能坏者。成就十力无上智慧。如是等类。悉满愿已。皆大欢喜。随所来方各还本处。善男子。我唯知此如意功德宝藏法门。诸大菩萨具足一切自在功德。成就宝手覆一切刹。雨无量云。谓众宝云。种种色庄严云。种种色宝天冠云。种种色衣云。种种妙声云。种种华云。种种周罗摩尼宝云。种种色香云。种种色盖云。种种色幢幡云。皆悉充满一切世界一切佛刹。一切诸佛及其眷属。为教化一切众生。令供养一切佛故。我当云何能知能说彼菩萨行。显其自在。善男子。于此南方有城。名师子重阁。彼有长者。名法宝周罗。汝诣彼问。云何菩萨学菩萨行。修菩萨道。时善财童子。欢喜踊跃。头面敬礼。绕无数匝。如弟子法。作如是念。因善知识。得一切智。于善知识。生无坏心。闻善知识教。悉能随顺。调伏诸根。作是念已。辞退南行。

　　尔时善财童子。正念如意功德宝藏法门。守护彼功德藏。净彼功德须弥山王。得彼功德海之源底。开彼功德藏。观彼功德藏。圆满清净彼功德藏。摄彼功德藏。出生长养彼功德藏力。渐渐游行至于彼城。周遍推求长者法宝周罗。于道遇见。头面礼足。合掌恭敬。于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。时彼长者。执善财手。将归其家。善男子。且观我家。尔时善财。遍观舍宅。悉阎浮檀金色。七宝为墙。周匝围绕琉璃庄严。砗磲为柱。敷赤真珠宝师子座。建师子宝幢。张琉璃宝帐。如意珠网罗覆其上。阿僧祇宝而庄严之。马瑙宝池。八功德水盈满其中。一切宝树周匝围绕。其宅广大十重八门。尔时善财。见最下重。设众肴膳。惠施一切。见第二重。施杂宝衣。见第三重。施惠一切宝庄严具。见第四重。施内眷属。悉履善行巧于语言。见第五重。乃至五住菩萨。云集其中结集正法。离世间乐。出一切论。诸陀罗尼三昧法印。分别三昧智慧光明。见第六重。得般若波罗蜜菩萨充满其中。具甚深智。得寂静明智慧藏地无碍法门。超出三有。境界无碍。念不二法。结集般若波罗蜜门。分别解说般若波罗蜜门。所谓寂灭藏般若波罗蜜门。分别一切众生般若波罗蜜门。不动转般若波罗蜜门。离欲普照般若波罗蜜门。不可坏藏般若波罗蜜门。一切众生净眼般若波罗蜜门。海藏般若波罗蜜门。普眼般若波罗蜜门。一切无尽方便海般若波罗蜜门。随顺众生普照无碍般若波罗蜜门。庆云渐下般若波罗蜜门。结集如是等百万阿僧祇般若波罗蜜门。彼菩萨众。不可说庄严而庄严之。见第七重。响忍菩萨充满其中。出方便智。悉能闻持诸佛法云。见第八重。常住菩萨充满其中。具诸神通。遍一切刹。照一切众生。一切法界。具足法身。诣一切佛无所障碍。悉能受持一切佛法。见第九重。补处菩萨充满其中。见第十重。一切如来充满其中。从初发心修菩萨行。超出生死满足大愿。神力自在。一切佛刹及其眷属。转净法轮化度众生。显现住持。尔时善财。见如是等奇特事已。白言大圣。我未曾见如是清净大众。昔于何处种诸善根。今得如是胜妙果报。善男子。我忆过去。无量光明法界普庄严王如来应供等正觉明行足善逝世间解无上士调御丈夫天人师佛世尊。出兴于世。彼佛入城。我以香华妓乐。而供养之。供养已。持此善根回向三处。谓灭除贫苦。常见诸佛菩萨及善知识。恒闻正法故获斯报。善男子。我唯知此满足大愿法门。诸大宝海菩萨。得不可坏清净法身。不可坏法云普覆一切。具足成就不可坏功德。不可坏大功德网。普覆一切。入不可坏三昧境界。具足菩萨不可坏善根。住不可坏如来所住。不可坏智慧。究竟三世。住一切劫。而无疲倦。住不可坏普眼境界地。我当云何能知能说彼功德行。善男子。于此南方。有一国土。名实利根。城名普门。彼有长者。名普眼妙香。汝诣彼问。云何菩萨学菩萨行。修菩萨道。时善财童子。头面敬礼法宝周罗足已。辞退南行。

　　尔时善财童子。思惟诸佛无量法门。逮得菩萨无量诸行。菩萨无量妙方便道。普照身心。乐求无量方便法门。成就菩萨清净解脱。菩萨无量清净诸根。菩萨无量诸清净力。心随菩萨无量诸行。出生菩萨无量大愿力。逮得菩萨不可沮坏妙智慧幢。普照一切。渐渐游行至于彼国。求普门城。心无休息精进不退。念善知识。赞善知识。随顺善知识诸根。专向普门法门。远离一切诸放逸行。开净慧眼度生死海。见普门城。百千小城周匝围绕高峻坚固。妙巧无比种种庄严。见普眼妙香长者。于此城中坐众香座。往诣其所头面礼足。恭敬合掌于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。答言。善哉善哉。善男子。乃能发阿耨多罗三藐三菩提心。善男子。我知一切众生病。风寒热病。及诸杂病狂横病。鬼着病。毒病。诸咒术病。如是等类。一切诸病我悉了知。随其所应皆能疗治。善男子。十方众生诸有病者。来诣我所。我悉能治。除其患已。沐浴香汤。香华璎珞。名衣上服而庄严之。肴膳饮食而供养之。无量珍宝而惠施之。然后为说种种法门。贪欲多者教不净观。嗔恚多者教慈心观。愚痴多者教法相观。等分行者教胜法门。称扬赞叹诸佛功德。发菩提心故。说长养大悲。于无量生死苦。心不厌故。分别广说诸波罗蜜。长养无量净智慧故。说诸大愿。教化成熟一切众生故。说普贤菩萨行。显现清净尸波罗蜜故。说不可思议如来功德。显现羼提波罗蜜故。说如来无坏清净法身。显现毗梨耶波罗蜜故。说如来无与等者。显现如来禅波罗蜜故。说清净法身。显现般若波罗蜜故。说一切净法身。令一切众生皆悉睹见。显现方便波罗蜜故。说于生死中住一切劫。显现愿波罗蜜故。说严净一切佛刹。显现诸力波罗蜜故。说净法身。随其所应悉令欢喜。显现智波罗蜜故。说常乐见清净法身。远离一切不善法故。善男子。我以如是等种种法施。悉令满足欢喜而还。善男子。我又善知和众香法。所谓不可称王香。新头香。胜香。觉香。明相香。沉水香。坚固香。栴檀香。云香。不动诸根香。知如是等一切诸香。烧此香时。一心向佛发大誓心。满一切愿。所谓救护一切众生。严净一切佛刹。恭敬供养一切诸佛。乃至烧一丸香时。充满十方一切法界。一切如来及其眷属。香帐庄严一切法界香。宫殿香。垣墙香。楼阁香。栏楯香。却敌香。窗牖香。半月香。盖香。幢香。幡香。网香。形像香。光明香。庄严具香云雨。庄严十方一切法界。一切诸佛及其眷属。善男子。我唯知此令一切众生欢喜普门法门。见一切佛身。诸大药王菩萨。若有闻见。亲近忆念。执持名号。皆悉不虚。其有见者。烦恼悉灭。得诸如来法之原底。灭除苦阴。永离一切生死恐怖。得无所畏。具一切智。破坏无量生死高山。安住正法。我当云何能知能说彼功德行。善男子。于此南方有城。名曰满幢王名满足。汝诣彼问。云何菩萨学菩萨行。修菩萨道。时善财童子。头面敬礼普眼妙香长者。绕无数匝辞退南行。

　　尔时善财童子。次第忆念诸善知识。正念思惟善知识教。复作是念。善知识者。能摄取我。能守护我。令我不退阿耨多罗三藐三菩提。如是思惟。得大欢喜心。无量欢喜心。发清净心。寂灭心。广大心。庄严心。无著心。无碍心。虚空心。见诸佛菩萨心。自在心。顺诸法心。于一念中充满一切佛刹心。见如来心。念十力心。不舍诸佛善知识心。渐经人众城邑聚落。至满幢城。问满足王今在何所。有人答言。今在正殿。行于王法教化众生。应摄取者而摄取之应罚者罚。应治者治。诸有诤者断其诤讼。有恐怖者施以无畏。赞叹不杀。不盗。不邪淫。不妄言。不两舌。不恶口。不无义语。无贪恚痴。尔时善财。遥见彼王处金刚师子座。阿僧祇宝而以庄严。无量宝像以为庄饰。种种香云而普熏之。无量宝衣以敷其上。又复建立无量宝幢。无量宝幡。周遍垂下。张众宝帐顶冠如意摩尼宝冠。阎浮檀金半月庄严。发绀青色。耳普垂[耳*垂]。身佩无价摩尼璎珞。百千宝网罗覆其上。阎浮檀金盖。众宝为铃。常出妙音琉璃为竿。夜光宝藏。普照诸方。彼满足王。有大势力。离诸怨敌。无量自在。一万大臣。各处常位。修理王事。勇将一万。持仗侍卫。尔时善财。见无量众生犯王法者。身被五缚。或断手足。或截耳鼻。或挑双目。或斩身首。或投沸灰。或叠缠油灌。以火焚之。以如是等无量楚毒。而苦治之。尔时善财。作如是念。我为一切众生故。学菩萨行修菩萨道。今见此王。行大恶逆诸不善法。此乃恶中之恶。第一恶人。作是念时。虚空有天。而告之曰。善男子。汝当忆念普眼妙香善知识教。善财即时仰观虚空而答之言。我常忆念。天又语言。若常忆念。何故疑怪。善男子。菩萨方便不可思议。菩萨智慧不可思议。摄取众生不可思议。调伏众生不可思议。教化众生不可思议。愍念众生不可思议。度脱众生不可思议。尔时善财。闻天教已。诣彼王所头面礼足。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。时满足王。王事讫已。手执善财。将入宫内。命就宝师子座。而告之曰。善男子。汝观我家。善财即观。广大无极。七宝垣墙周匝围绕。七宝讲堂。无量百千众宝楼阁。而庄严之。乃至不可思议摩尼宝网。罗覆其上。五百侍女端严如天。如上所说。善男子。见我此报所因业不。答言已见。善男子。我成就菩萨幻化法门。我此国土杀生偷盗。乃至邪见诸群生类。不可教化离诸恶业。我为调伏令解脱故。化作人众种种苦治。令舍十不善道一切诸恶。具足十善得究竟乐。发阿耨多罗三藐三菩提心。具足一切智。善男子。当知我身口意。乃至蚁子不生害心。何况人耶。人是福田生诸善根。善男子。我唯知此幻化法门诸大菩萨得无生法忍。知一切有趣皆悉如幻。知菩萨行悉如变化。一切世间悉如电光。一切诸法皆悉如梦。深入无碍法界。具菩萨妙行境界无碍。摄一切行。于无量旋陀罗尼。而得自在。我当云何能知能说彼功德行。善男子。于此南方有城。名曰善光。王名大光。汝诣彼问。云何菩萨学菩萨行。修菩萨道。时善财童子头面礼足。绕无数匝。辞退南行。

　　尔时善财童子一心正念彼王智慧幻化法门。观一切法皆悉如幻。分别诸业专求正法。一心思惟彼王变化救度众生。思惟世间一切如幻。分别了知三世愿行悉如幻化。入净法界。渐经人众聚落城邑旷野诸难。心无疲倦。至善光城。问众人曰此城何名。答言。善光。尔时善财。作如是念。我善知识在此城中。我今必定见善知识。闻菩萨行。菩萨正法及诸法门。菩萨功德不可思议。境界不可思议。自在不可思议。平等法门不可思议。勇猛之力不可思议。我今必闻菩萨究竟境界。作是念已入善光城。见城七宝无量庄严。七重深堑周匝围绕。八功德水盈满其中。底布金沙。优钵罗。钵昙摩。拘牟头。分陀利华。遍满其中七宝垣墙七重围绕。所谓金刚师子垣墙。不可坏金刚垣墙。精进金刚垣墙。不可坏精进垣墙。无底金刚垣墙。净网垣墙。离欲清净金刚垣墙。是七重垣墙。阿僧祇宝而庄严之。其城奇特高峻广大十亿街巷。一一街巷。各有无量亿那由他阿僧祇人众。阿僧祇阎浮檀金楼阁。琉璃宝网。罗覆其上。不可思议白银楼阁。赤真珠网。罗覆其上。不可思议琉璃楼阁。庄严藏摩尼宝网。罗覆其上。不可思议玻璃楼阁。离垢摩尼宝藏网。罗覆其上。不可思议明净宝楼阁。日藏摩尼宝网。罗覆其上。阿僧祇因陀罗尼宝楼阁。妙宝光明网。罗覆其上。阿僧祇坚固宝楼阁。夜光宝焰网。罗覆其上。不可思议金刚楼阁。不可坏幢摩尼宝网。罗覆其上。不可思议沉水栴檀楼阁。摩诃曼陀罗华网。罗覆其上。如是等不可称说妙宝楼阁。以种种网罗覆其上。不可思议妙宝网。不可思议金铃网。不可思议香网。不可思议华网。不可思议衣网。罗覆其上。又张不可思议诸妙宝帐。不可思议珍妙宝盖。以覆其上。建立不可思议杂宝幢幡。而庄严之。当此城中。有一楼阁。名曰众生乐见无厌。阿僧祇摩尼宝。而以庄严。彼大光王常处其中。尔时善财。于此一切严饰珍妙。心无染着。一心乐欲见善知识。见大光王。处于法堂宝师子座。结跏趺坐。众宝庄严。敷以宝衣。万阿僧祇宝像以为庄严。种种妓乐而娱乐之。有二十八大人之相八十种好。而以庄严。身真金色如明净日。普照一切。如盛满月众宿中明。如梵天王处于大众。如大海中有众珍宝。如雪山中出诸良药。如大龙王雷震诸法实相音声。如虚空清净不受尘垢。如须弥山四种宝色。普照众生性海。譬如宝洲智宝充满。彼王殿前及诸街巷城四门外。处处安置众珍宝聚及诸宝衣。无量亿那由他诸采女众。容饰端严五欲无伦。姿好巧妙回动天人。六十四术无不备举。无量乳牛其角金色。乳味甘香一[穀-(一/禾)+牛]一石。又有无量诸庄严具。种种甘香。百味肴膳。无量音乐。及诸汤药。资生之具。一一街巷两边。各有二十亿菩萨。以此一切资生之具。而用惠施。摄众生故。悦众生故。净众生心故。灭众生烦恼故。令诸众生解实义故。安立众生一切智故。令众生离恶心故。拔出众生邪见刺故。净众生业道故。尔时善财。五体敬礼大光王已。右绕一匝于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。我闻大圣善能解说。唯愿敷演。答言。善男子。我成就菩萨大慈幢行。清净满足。我于无量不可说不可说诸佛菩萨所。闻此妙法。观察清净。修习庄严。善男子。我住此行。如法治国。观察众生。顺行世间。如法教化众生。摄取众生。安置众生。饶益众生。如法熏众生。如法教众生。令修善根。观法真实。令诸众生。得慈心。大慈心。大慈力心。饶益心。离恐怖心。摄众生心。不舍众生心。发于大愿灭诸苦心。安隐众生令得快乐。身心柔软远离心垢。舍生死乐常乐正法。除烦恼垢得清净心。以一切善熏众生心。断生死流入深法海。灭诸有趣出无碍心。得一切智净诸心海。信力坚固无能坏者。善男子。我以如是安住此行。如法治国。令诸人民离众怖畏。有贫穷者来至我所。随所求索。常开库藏。而告之曰。恣意取之勿作众恶。此城众生悉向大乘。各见此城种种不同。或见垢秽。或见清净。或见木石。或见琉璃。或见无坏幢墙周匝围绕。或见不可思议楼阁。阿僧祇宝而以庄严。以正直心。修诸善根。于诸佛所求一切智。为我宿世所摄众生修菩萨行者。乃见此城众宝严净。余见垢秽。善男子。此城众生。五浊恶时。行诸不善。我愍念彼。入于菩萨大慈为首顺世三昧。入此定时。彼诸众生。恶心恼心。诤心害心。皆悉除灭。所以者何。此三昧力法如是故。善男子。且待须臾。汝自见之。时王即入大慈为首顺世三昧。入已善光大城六种震动。诸宝垣墙。楼阁宫殿。栏楯窗牖。却敌半月。宝铃罗网。诸宝形像。出妙音声赞叹彼王。其城内外一切人民。皆大欢喜。一心合掌敬礼彼王。诸畜生等慈心相向。亦礼彼王。山原树林。皆悉曲躬而向彼王。河池泉流皆悉向王。一万龙王。兴黑重云。雷震曜电。雨众香水。一万释天王。夜摩天王。删兜率天王。化自在天王。他化自在天王等。于虚空中。作亿那由他妓乐音声。阿僧祇天采女众妙音歌颂。雨阿僧祇华云。香云末香云鬘云盖云。杂色衣云。阿僧祇宝幢幡盖。庄严虚空。供养彼王。伊那槃那龙王。敷大莲华普覆虚空。垂阿僧祇妙彩缯带。阿僧祇宝而庄严之。阿僧祇宝鬘璎珞。天庄严具。诸妙华香。充满虚空。供养彼王。阿僧祇天女。充满虚空。称赞彼王。阿僧祇罗刹鬼等。常在大海。阎浮提住。饮血食肉。水陆恶兽。常害众生。皆得慈心。及寂静心。明信后世远离诸恶。心大欢喜五体投地。敬礼彼王。皆得无量身心快乐。阿僧祇毗舍阇鬼。及四天下毒害众生。三千大千世界。乃至十方各百万亿那由他世界中。毒害众生。亦复如是。时大光王。从三昧起。告善财言。善男子。我唯知此菩萨大慈幢行三昧。诸大菩萨以大慈盖。普覆救护一切众生。上中下品等观无二。慈如大地载育众生。菩萨满月。出功德光除众恼热。菩萨净日。智慧光明普照一切。菩萨明灯。除灭重闇。菩萨净水珠。灭众生心海烦恼垢浊。菩萨如意宝珠。随众生心悉令满足。菩萨疾风。速令众生修习三昧入一切智城。我当云何能知能说彼功德行。赞叹称量彼功德山。观彼功德。知大愿风轮。得真实地。分别了知庄严大乘普贤菩萨之所修行及诸三昧。赞大悲云。善男子。于此南方有城。名曰安住。有优婆夷。名曰不动。汝诣彼问。云何菩萨学菩萨行。修菩萨道。时善财童子。敬礼彼王。绕无数匝。辞退南行。

　　尔时善财童子。正念思惟大光王教。思惟菩萨大慈幢行大慈为首随顺世间三昧。出生不可思议功德愿力。长养菩萨不可思议坚固智慧。思惟菩萨不共之法。思惟不可思议诸法实相。思惟菩萨不可思议眷属。思惟菩萨不可思议众事。作是思惟已。得欢喜心。离欲心。极踊跃心。谦下心。离垢心。明净心。坚固心。无畏心。无尽心。作是念时。悲泣流泪。复作是念。见善知识。则能出生一切功德。起菩萨行。清净正念陀罗尼。出生菩萨三昧光明。见一切佛。雨诸佛法云。分别解说菩萨诸愿。出生菩萨不可思议智慧光明。长养菩萨坚固诸根。念善知识。能离险道。念善知识。开示正路。念善知识。顺平等法。念善知识。显摩诃衍。念善知识。究竟普贤菩萨所行。念善知识。现一切智城。念善知识。度一切法界海。念善知识。普照三世一切法海。念善知识。长养一切诸白净法。念善知识。成满一切诸贤圣法。善财如是悲心念时。如来使天。随菩萨天。于虚空中。而告之曰。善男子。其有随顺善知识教。诸佛欢喜。其有随顺善知识教。近一切智。于善知识教。心无厌故。一切诸义悉现在前。善男子。汝诣安住王城。不动优婆夷所。是汝知识不久当见。尔时善财。从智慧光明三昧起。渐渐游行。至安住城。推问不动优婆夷今在何所。时有人言。善男子。不动优婆夷。在其家内。父母守护亲近。眷属周匝围绕。为无量众演说正法。尔时善财。欢喜无量即诣其门。入彼家内见其宫殿。金色光明皆悉普照。触斯光者身心柔软。尔时善财。光明触身。即得五百三昧门。所谓觉一切三昧门。奇特幢三昧门。寂静三昧门。远离一切众生三昧门。普眼三昧门。如来藏三昧门。得如是等五百三昧门。身心柔软如七日胎。又闻妙香出过天人。前诣其所合掌恭敬。一心观察见彼形色。天龙八部诸采女众。所不能及。十方世界一切女人无与等者。容色妙绝十方无伦。况有胜者。唯除诸佛。其宫殿严饰。十方世界无与等者。口出妙香。十方世界无与等者。其庄严具。十方世界无与等者。其眷属众。十方世界无与等者。何况有胜。除如来众。如是胜妙。不令众生起染着心。其有见者除灭烦恼。如梵天王。欲界烦恼不现在前。其有得见此优婆夷。一切烦恼皆悉除灭。十方众生乐观无厌。除明行足。尔时善财。见彼女人。不可思议法。不可思议三昧。不可思议无比妙色无量光明网一切无障。不可思议饶益众生。不可穷尽诸眷属海。观察不可思议身。无有厌足。尔时善财。以偈颂曰。

　　常持清净戒　　精进修忍辱

  　　譬如盛满月　　星中独明耀

　　尔时善财。偈赞叹已。白言大圣。我已先发阿耨多罗三藐三菩提心。而未知菩萨云何学菩萨行修菩萨道。我闻大圣善能解说。愿为敷演。尔时彼女。以善语爱语。答善财言。善哉善哉。善男子。乃能发阿耨多罗三藐三菩提心。我成就菩萨无坏法门。修学菩萨坚固之行。得一切法平等地陀罗尼。得一切法平等法门。得离有庄严三昧。善财白言。菩萨无坏法门。乃至离有庄严三昧。境界云何。善男子。是处难知难说。善财白言。唯愿大圣。承佛神力。为我解说。我当因善知识。信知分别正念观察一心随顺。远离虚妄解了平等。尔时优婆夷答言。善男子。于过去世离垢劫中。有如来应供等正觉。号曰修臂。出兴于世。时有国王。名曰电光。我为王女。中夜寂静废音乐时。五百侍女皆悉昏寐。我在楼上仰观星宿。见彼如来在虚空中。如宝山王。天龙八部。不可思议大菩萨众。恭敬围绕。放大光明网。普照十方。彼佛毛孔出微妙香。我闻是香身体柔软。心大欢喜。恭敬礼拜一心合掌。仰观彼佛不见顶相。观身左右不见边际。相好庄严见无厌足。善男子。我于尔时。作如是念修何等业。出生如是身。长养如是身。具足如是身。清净如是身。自在如是身。光明眷属。诸庄严具。功德智慧。三昧陀罗尼。诸辩才藏。不可譬谕。善男子。时彼如来。知我心念。而告我言。汝应发不可坏心。除灭烦恼发胜妙心。不着一切有。发不懈怠心。随顺深入方便之法。发忍辱心。调伏众生诸恶心海。发离痴心。远离一切诸生死趣。发无厌心。见一切佛心无厌倦。发无知足心。悉饮一切诸佛法云。发寂静心。以一切佛方便。随顺世间。发守护心。护持一切诸佛法轮。发分别心。随其所应演说法宝。皆令欢喜。善男子。我于尔时。从彼如来。闻此法教。清净法门。求一切智。如来十力。所言不虚。光明庄严。清净法身。相好庄严。如来眷属。严净佛刹。如来威仪。如来寿命。我发是心时。一切烦恼。声闻缘觉。金刚诸山所不能坏。善男子。我发此心已。于阎浮提微尘等劫。不生欲想。何况其事。于尔所劫。自于眷属不生嗔心。何况余人。于尔所劫不生我见心。况我所心。于尔所劫。不生愚痴心。不生无记心。乃至胎中常起正念。何况余时。于尔所劫。乃至梦中见一切佛。况十眼观。于尔所劫。闻持一切诸佛法云。未曾忘失一句。乃至世间语言。尚不忘失。况如来语。于尔所劫。悉饮一切诸佛法海。乃至世法亦分别知。出生一切方便诸三昧门。心无虚妄。于尔所劫。受持一切诸佛法轮。于法轮中。不失一法。乃至无有二智。除化众生。于尔所劫。见一切佛海及诸化佛。于彼佛所满足大愿。于尔所劫。于一切菩萨海所。具足出生清净菩萨行海。于尔所劫。若有众生。得见我者。皆发阿耨多罗三藐三菩提心。乃至不生一念二乘之心。于尔所劫。于一切佛法。乃至一句一味不生疑惑。无有二想。无虚妄想。无种种想。无染着想。无好丑想。无爱恚想。善男子。我初发心来。常见诸佛菩萨及善知识。闻佛大愿修菩萨行。诸波罗蜜。智慧诸地无尽法藏。普入无量无边一切世界。分别无量众生界。不离清净智慧光明。除灭一切众生烦恼。长养发起众生善根。随其所应悉能显现。未曾舍离微妙音声。其有闻者皆悉欢喜。善男子。我入此无坏法门。观察一切法平等陀罗尼。显现无量自在神变。汝欲见不。唯然欲见。

　　尔时不动优婆夷。入万三昧门。正念观察。所谓专求庄严正法心无疲厌三昧门。离痴庄严三昧门。十力三昧门。佛无尽藏三昧门。住如是等三昧门时。十不可说佛刹微尘等世界六种震动。净如琉璃。一一世界中。各见百亿如来。一一如来大众围绕。放大光明普照十方。或现兜率天。或现于一切世界。以妙音声转净法轮。乃至示现大般涅槃。

　　时优婆夷。从三昧起告善财言善男子。汝见此不。唯然已见。善男子。我唯成就此无坏法门为一切众生。说微妙法。皆令欢喜。诸大菩萨。游行十方无有障碍。如金翅鸟王。悉得众生大海源底。若见众生有菩提因。从生死海而撮取之。安置菩提。譬如商人入大宝洲。专求如来十力大宝。游生死海教化众生除灭烦恼。如明净日。消竭爱水。开敷一切众生莲华。譬如疾风。游行十方。摧灭一切众生邪见烦恼树枝。譬如大地。长养一切众生。善根。如转轮王。以四摄法摄取众生。我当云何能知能说彼功德行。善男子。于此南方。有一国土。名不可称。城名知足。有出家外道。名曰随顺一切众生。汝诣彼问。云何菩萨学菩萨行修菩萨道。时善财童子。头面礼足。绕无数匝。辞退南行。
